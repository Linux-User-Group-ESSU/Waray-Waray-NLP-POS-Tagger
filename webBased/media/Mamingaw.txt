Nano Kay Diri Mamingaw Sa Amon Baryo Yana Nga Gab-i
MAMINGAW AN amon baryo kun gab-i
Nahiaabtan ngani kami ni Tatay o ni Ingko san sirom sa pag-uli tikang sa am' ditoy nga umhanan, samtang adi pa kami sa gawas nakasakay sa kangga nga gindadanas san karabaw ni Tatay, kaurogan wara ak' nababatian tikang sa baryo
Kun diri ka tagadidi, ngan pananglitan napiyong ka o kundi man nangungulaw ka sa iba nga direksyon agud diri mo makulwan an mga lampara san mga bablay, masugad ka nga adto ka la sin haluag nga padang, sa butnga sin hagluag nga pasakay nga napuputos san kasisidman
An mababatian mo la mao an hururingay san mga lanyog nga humay, o kun di man an mga huni san iba-iba nga mananap ngan tamsi, o kun di man an kalugaringon mo nga pagginhawa
Pero nano kay yana may nababatian ak' nga panlagapok san martilyo sa amon baryo? Bagaw san kaarogan, ngan segun liwat sa eksperyensya san mga baryohanon, waray panday nga nagtatrabaho sa gab-i, labot la kun nag-aapura paghimo sin lungon
Nagkuriot an ak' agtang ngan nagruha-duha ak’ kun lalaksihon o hihinayon an paglakaw tipauli
Nanggirabo ak' ngan nahipatulon sin laway samtang nagrurumba sa hunahuna kun sin-o nga arog an posible sinurender na sa kinabuhi
An man-aram nga si Mana Badang? Si Mano Guti nga paraghubog? Si Tay Gunyong nga hugador? An tibihon nga si Nay Simang? Si Mano Manding nga paragturi? Purya gad man sira Nanay ngan Tatay, Diyos ko
Tigda ak' tinuko paglakaw san nahinumdom ak' sito nabatian ko nga mga putok san pusil kanina nga aga
Ginsugo ni Kapitan kami ni Ingko pagdul-ong sin selyado nga sobre sa kapitan san luyo nga baryo
Pakahaw-as namon sa salog, tigda may nagpuruptok nga mga pusil ngan wara na ak' hinumdom san mga sunod nga nahinabo
May na liwat ada engkwentro? Sin-o daw la an patay ngan nano, kay sa amon baryo ginhihimoan sin lungon? Di man poyde nga—Diyos ko, purya gad man si Ingko, nakikimaluoy ak’! Sa nga tanan ko nga kabugtoan, siya la an nagdedepensa sa ak’ kontra sito mga ulitawohay nga bugoy nga wara iba nga nakakarawan kun diri an mga maghugos nga totoy pareho sa ak'
Tigda nga nagrumba an ak' mga siki tipa-baryo
Pero an nababatian ko diri mga piktaw sa mamara nga dalan, kundi panlagabong san kalugaringon ko nga dughan ngan paghangos-hangos san ak' hiwa; nakikidurongan sa nagtitikadako nga panlagapok san martilyo
Wara ak' nasasabtan sa nalalain nga kulba nga yana ko la gin-abat
Mala ito an mga raysang nga ginmamartilyo, sa ak’ dughan nagtitigdulot
Sa kasisidman san dalan nga nagtatabas sa haluag nga pasakay, diri maihap nga mga hinumdoman ni Ingko an mala ito iginkakatapo ko yana nga mala an palabas sa higante nga sinehan sa ak' atubangan
Mga hinumduman ini san amon pag-inupod komo pinakasuok sa nga tanan nga magburugto, tikang san inabat ak' tubtob san—tubtob kanina, antes ito puruptok sa may salog
Nagtitigdako an panlagapok san martilyo, samtang an mga eksena sa ak' atubangan tigda kinipat ngadto sin sayo nga masirom nga palamiraw kun diin nahigda ak' ngan may sais pulgadas nga raysang an ginmamaso sa ak' dughan sin diri nakukulwan nga kun sin-o
Tigda napara an palamiraw sa ak' atubangan ngan dinhi ak' abat nga nagsasaralakot na nga nanunuro an ak' hulas, luha, ngan muhog samtang padayon nga nagrurumba an akon mga rapa-dapa
Mga tunga sin kilometro na la ak' ada tikang sa baryo, ngan malurulaksi man liwat ak' dumalagan—kay di ngani sa ak' nakakabukod sira Olaling ngan Kortong sa bisan nano nga dakop-dakopay—pero mala ito diri ak' nagliliwat
Tingali tungod ini sa nagsasaralakot nga kulba, pag-apura, ngan kamingaw
Nahinumdom lugod ak' sito agsob ko ig-inop: masirom-sirom kuno—di ak’ maaram kun kaagahon o katsisin-o—dikan nagdidinalagan ak', ambot kun nano an rason—kun may ginbubukod ba ak' o ako an ginbubukod—samtang tubtob sa talinga an ak' ngirisi sa akon kalugaringon, ngan sa sobra kuno nga laksi san ak' dalagan iginpapalid an ak' buhok tikadi sa luyo, pero diri ak' ngay-an nagliliwat sa gindadalaganan nga dalan tubtob sa mahigimata ak'
Bisan an ginlapay ko nga sapa sa may sikhan san baryo, mamingaw nga namamati liwat ada sa panlagapok
Wara ak' nabatian bisan daw kirisaw-kisaw san tubig, mala ito bale-wara san sapa an nagpapaphados ko nga piktaw
Pakasampaw ko sa may welcome san baryo, tinuko ak' pagdalagan
Kaurogan nga nakakaagaw sa atensyon san bisan sin-o nga nasulod didi an maribhong pero mahuyo nga harampang san kaarogan o kun di man mga ulitawohay sa atubangan san tindahan ni Tay Gunyong sa burutbotan san baryo
Pero yana nakaagaw san ak' atensyon an kawara san mga ini
Sirado liwat an tindahan—temprano pa sa oras nga alas-siyete
Ginhanap ko an gintitikangan san panlagapok san martilyo
Hinay-hinay an lakaw, gulpi an paghangos-hangos san hiwa ngan panlagabong san dughan
Mala ak' san banog-banog nga nakahigot sa kawara; an panlagapok san martilyo an hangin nga naghuhuyop sa ak' ngan nagdidikta san direksyon
Liniko ak' sa kanto nira Olaling ngan plano ko kunta siya pakianhan kun para kunay an ginhihimo nga lungon
Pero wara siya ngan sirado liwat an kanra balay
Wara ko na siya ban-oha
Diniretso ak' sa may kara Kortong pero mao ta, mamingaw ngan wara tawo
Hain sira? Mamara na ak' hiwa sa paghinangos-hangos, pagtinulon laway, ngan paghinurim-hurim sin mga pag-ampo nga ako la ada an nakakabati
Liningi ak' sa may dapit san ditoy nga eskwelahan nga pan-Grade 1
May mga tawo nga nangangatugbos sa tagliligid pero masirom nga ura-ura ngan diri ko na maaning-ing kun sira sin-o
Inagi ak' sa may barangay hall, bangin man la adi si Kapitan; pero mga unipormado nga kalalakin-an nga may haglaba nga pusil lugod an nakapalibot didi
Tama ak' duda, engkwentro
Dugang nga nagsuot ak' dughan ngan naghababaw an pagginhawa, nagdalapurap an mata tungod sa nagsasalwak nga luha
Diyos ko, ayaw si Ingko!
Gintadong ko an kataposan san haligot nga kalye nga nahimumutangan san balay ni Kapitan
Mamingaw liwat
Hinangad ak' sa may ditoy nga kapilya sa bawbaw san bulod sa luyo nira Kapitan
May mga armado liwat didto, may mga nakapalaypay nga uniporme, may mga nakahigot nga duyan, may kaldero nga adto sa bawbaw sin naglalarab nga haring
Sini nga takna, nagyayagingying na sa ak' mga talinga an panlagapok san martilyo
Hinay-hinay nga nanhahagurong an hururingay san mga tawo nga pag-abat ko adto sa may butnga san baryo
Nagtitiglaksi na liwat an ak' paglakaw
Mas nagtitiglaksi pa ngan nagtitigkusog an panlagabong san dughan
Sa am' higripid gad la kunta an may patay
Deputa, ayaw gad man sa balay, Diyos ko!
Dinalagan ak' otro ngan paguliat nga ginban-o sira Nanay ngan Tatay, pero wara nagawas nga tingog
Mala an iginlulupad ak' san hangin sa laksi san dalagan
Pakaliko ko sa may kanto nira Mano Guti, nakulwan ko na an gidadamo-i nga tawo—haros nga tanan ada nga baryohanon—nga nakapalibot sa am' balay
Nagsasarang liwat an pira nga mga armado nga kalalakin-an
aw may kababayin-an liwat
Sa am' atubangan nga hawan may masuna nga Petromax ngan ada nagtatrabaho an duha nga panday
Nagtatangis ak' sin wara luha, naguliat sin wara tingog, naghihibi sin wara sigurado nga rason
Samtang nagtitigharani sa balay, ginpapakianhan ko an mga tawo kun sin-o an patay pero mala la sira an mga di mao
Diri liwat ak' ginpapansin nira Olaling ngan Kortong nga pareho nalilibang sa pagpinanmahik san luha ngan muhog
Nakulwan ko liwat nga puros nangungusyoso sa palibot ito kaarogan nga una kanina nga sinulod sa ak hunahuna pakabati ko pa la san panlagapok
Nagtitigdagko an panlagapok san martilyo sa lungon nga nakukulwan ko nga dali na matangpos an takop
Nababatian ko na liwat an panangis san pira nga tawo, nalandaw an mga pagnguyngoy nira Nanay ngan Inse Maring, nga pareho naluhod ngan nagbabakho sa tupad san minatay nga gintahoban sin presko nga dahon san saging
Sin-o iton nga patay nga gintatangisan nira sin sugad siton? Diri puyde nga si Ingko iton!
Nakulwan ko si Tatay, nanhuhupong an mata ngan ginkukurog an mga kamot, samtang an tuo nagyuyopyop sin sigarilyo ngan an wala man nakapot sa pulo san sundang nga nakahigot sa kanya kupsan
Nahutok la siya sa minatay, waray tingog-tingog samtang ginkakaistorya sin mataba ngan unipormado nga lalaki
Wara ak' nasasabtan sa mga iristorya
An panlagapok la san martilyo ngan panangis sa palibot an ak' nababatian, nga sini nga takna hinay-hinay liwat nga nagtitiglubad ngan nagiginsayo nga makusog ngan nakakabungol nga hagurong na la
Kun kanina lakaw ngan dalagan, yana mala na ak' an nalutaw sa kalaksihon san ak' pagduok sa sentro san kasamokan ngan kagupongan yana nga gab-i
Nakulwan ko na gihap si Kapitan
Linuhod siya sa tupad ni Nanay ngan gindawag ug ginkaptan an dahon san saging nga nakataklob sa ulo san minatay
Nahingaratan ak' ngan waray tingog-tingog nga ginkinulawan an nahudaday nga kun sin-o
Pero pakaluhod ni Kapitan, may naaning-ing ak' nga ulitawohay nga natugbos ngan nagtitinangis sa kanya luyo
Nagsasalakot nga kahiyok ngan masurub-on nga kamingaw an gin-abat ko san makilal-an ko kun sin-o ini—si Ingko!
Sini nga takna, tigda ak' ginhigop sin waray sugad kapiniton nga harupoy tipailarom sa direksyon san minatay
Pero nano kay wara man la nagmamala-salo sa ak'? Nagtatalibong sin wara direksyon an kalibotan, samtang nagtitigkusog an hagurong ngan puros na la hagurong an nga tanan
San pira na la ak' kapulgada tikang sa minatay, gin-alsa na ni Kapitan an taklob sa kahimo san gindimalas
Nasiplatan ko an kalugaringon ko nga kahimo—duguan, buklad an mata, laylay an dila, luho an agtang
Madagmit nga nagmingaw an hagurong ngan tinuko an kalibotan, samtang an gab-i ngan ako nagin sayo
