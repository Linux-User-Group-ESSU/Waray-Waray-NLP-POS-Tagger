P11-M nga ayuda ginhatag ha mga biktima han babaha han 3 nga probinsya han Samar
(PIA8/maa)

Ha usa pa nga pagpakita hin maupay nga binuhatan pinaagi hin pakigbuliganay ha pribado nga panpubliko, harani 16,500 nga mga pamilya nga apektado han babaha ha tulo nga mga probinsya han Samar in nakakarawat han ginkikinahanglan nga ayuda tikang ha Plan Philippines.
An masobra P10 Milliones nga balor nga ayuda in natikang ha rekomendasyon han suok nga nagtratrabaho didto han Local Disaster Risk Reduction and Management Councils (DRRMC) han tagsa-tagsa nga mga bungto basi ha mga resulta han danyos nga nanginginahanglan hin panginano.
Hi Mr. Totch dela Cruz han Plan Philippines in nagpasabot han Philippine Information Agency nga an Plan Philippines in nagdistribwer han mga ayuda dida han ira espesyal nga mga pandistribwer han Enero 15 ngadto ha 22.
Ha Northern Samar, diri maubos hin 10,822 nga mga apektado nga pamilya ha 49 nga mga barangay tikang ha mga munisipyo han San Roque, Catubig, Lope de Vega, Las Navas ngan Catarman, in nakakarawat hin 10 kakilo hin bugas, 5 kalata hin sardinas ngan usa kabotilya hin hyposol, usa nga disinfectant para ha tubig. An mga ayuda nga gindistribwer ha Northern Samar in mabalor P5,379,292.
Ha Western Samar, 10 nga mga barangay ha bungto han Gandara, Western in nalulumos hin maabot ha tuhod mga tubig. Labot la han mga ayuda nga 8 kakilo hin bugas, 1 kakilo nga asukar, 5 kalata hin sardinas and ½ kilo nga mongo, mayda gihapon ginpahatag nga instructional materials ngadto ha 28 nga mga klase. An suma total han ayuda nga ginhatag in umabot ha P807,245.
Ha Eastern Samar, nga duro gihapon nga naapektuhan kun diin mayda walo nga nagkamatay, ha kuordinasyon han Municipal Disaster Risk Reduction and Management Council (MDRRMC) han Oras, an Plan Philippines in humatag hin 791 kasako hin bugas, 422 kakahon hin sardinas, maabot 3,715 kabug-os nga hyposol ngan 18,574 kapack hin oresol.
Ini in labot la han ginpanhatag nga mga hygiene kit nga nakumponi hin mga tooth brush, toothpaste, pamparigo ngan panlaba nga mga sabon ngan mga sanitary napkin nga gindistribwer ha mga apektado nga pamilya.
Mahitungod nga kaudgan han mga Day Care Centers in ginbaha gihapon, an mga uyagan ngan arts materials upod an classroom furniture, mga libro ngan iba pa nga mga instructional nga mga materyal in nagkadadaut gihapon. Mahitungod hini, an Plan Philippines in mahatag hin mga set hin learning materials nga gagamiton hin masobra 600 nga mga day care nga kabataan nga natikang ha 23 nga mga apektado nga barangay. An suma total han ayuda nga ighahatag in umabot ha P1.8 Million.
Dako gud an pagpasalamat ngadto han iginhatag nga ayuda han Plan Philippines lab-i na gud nga ini in nag-uupod hin hygiene kit.
Mayda mga ayuda nga iginpanhatag han iba nga mga ahensya ngan han media pero amo ini an pinakamaupay kay mahitungod hini nagigin malimpyo kita,” sering han usa nga kag-anak.
“Dako it akon pagpasalamat hini nga mga ayuda. Ha ngaran han kumunidad ginkakarawat ko ini nga mga ayuda ngan sesegurohon ko nga ini hera in madistribwer ngadto han mga pamilya han akon kumunidad,” sering han usa nga barangay chairman.
“Hini nga 10 kakilo nga bugas, diri na mababaraka an akon kag-anak pamiling hin pagkaon paghubas han tubig,” nakangesi nga sering han 12 anyos nga hi Judy Ann.
An Bayanihan nga sistema in makikita meyentras gindudumara an pagrepack han mga ayuda didto han barangay, nga amo an pinakauna. Ini in nag-iindorso hin kaklaro ngan karesponsabli han mga lokal nga pamunuan nga largo nga naghatag han ira pagbulig pinaagi han pagkarga, paghakot ngan pagsuhol han pagdara tikang han bodega ngadto ha ira mga barangay.
An pagbaha ngan han pagdumara han mga gius pag-ayuda in nakagdalan para han lokal nga mga opisyal han ira diri kapreparado, kun diin hamubo an ira kapasidad ha oras hin mga danyos nga kinahanglan hin panginano, ha kakulangan hin mga impormasyon ngan han pamaagi han pagreport hini.
Ha turotemprano pa, an Plan in nagdonar hin P1M nga ayuda ngadto ha St. Bernard MDRRMC pagtapo han mga panginahanglan han mga apektado nga mga pamilya nga aadto pa ha mga evacuation centers.
Ha suma total an kanan Plan Philippines ayuda nga iginhatag han kanan Sinirangan Bisayas nga mga pamilya nga apektado han babaha in umabot ha P11 Million.
An pakakatalwas han mga kumunidad ha mga epekto han mga kalamidad ngan paiba-iba nga dalagan han panahon amo an resulta nga gusto makab-utan han Plan Philippines pinaagi han nagpapadayon nga Disaster Risk Management (DRM) grant nga proyekto ha mga munisipyo han Oras ngan Llorente ha Eastern Samar.
Ginpundohan han Valencia Government ha Espanya, an 18-kabulan nga proyekto in nagdadahum pagtutdo han mga LDRRMC parti ha DRM, paghatag han ginkikinahanglan nga kapabilidad ha pagigin preparado, pagpauro-upay, pagbaton oras hin panginahanglan, ngan rehabilitasyon ha oras hin mga kalamidad.
Parupareho hini nga mga proyekto in ha pagkayana gin-iimplimentar ha Northern Samar, Western Samar, Southern Leyte nga Camotes ha Cebu, sering ni Mr. dela Cruz.
