Amyaw
By Yvonne Esperas
Published: 2014

ALAS SAIS PA la han gab-i nangangaon na an mag-tiayon. Pirmi temprano hira nga nangangaon kay karuyag nira makalanat pa pagkita han ira gin-aabangan nga drama ha telebisyon nga “Eredera.” Istorya hin pobre nga ha kaihaan nga dalagan han panahon, nadiskubre nga anak ngay-an hin riko. An bida natalwas hin pagkuri ngan kawarayan kay ha katapus-tapusan nakatagamtam gihapon hin kaupayan ngan kasadangan ha kinabuhi. Amo ini an istorya nga ira la karuyag subaybayan ha telebisyon. An modelo hin paglaum ha butnga hit kakurian.
Nangangalansing la an mga plato ngan baso nga gin-aapurahan paghugasi ni Ceding. Baga hin bagting nga nagpapasabot nga hapit na magtikang an drama. Kahuman la niya banlawi an mga kinaonan, nagdali ini hira ni Jose pagkagawas han ira balay. Pumuwesto hira ha tabla nga lingkuran nga naatubang ha sala han ira amyaw nga may TV.
“Rico na hi Isabel. Nakakapalit na hiya hit’ nga tanan nga iya kanihanglanon. Maupay na it’ iya balay, damo it' mga muebles ngan appliances.”
“Ay' la Ceding, magririko gihap’ kita,” baton ni Jose. “Diri man la sinasabot it’ kapalaran. Bangin may ‘da la kita maangkon nga karikohan ha urhi.”
"Ay, oo. Ay' na kita hin aringasa kay nagtitikang na.”
Kada adlaw pirmi ini nira ginbubuhat. An ira amyaw diri gad riko pero nakapalit hin TV ngan refrigerator kay medyo maupay man it’ kabutang hit’ mag-asawa ha pabrika. Nakakapalit hira bisan la hulugan. Hi Jose medyo malabo pa kay usa hiya nga pedicab drayber nga nabayad la hin boundary. Usahay gutiay la it’ iya kita hit’ usa kaadlaw. Tuman la nga nakakalabaw hit’ igbarayad hit’ tag-iya hit’ pedicab. Hi Ceding naman naglalaba kada semana hit’ mga bado hit’ ira usa nga amyaw. Pero diri man liwat ini makakasadang hit’ iya la senemana nga kita. Una napliti la hira hin gutiay nga balay nga baraydan kada bulan. An nasusobra han ira kita amo an pambayad para hit’ suga ngan igparalit hin tubig nga irimnon ha kanto. Para makatipid, nagbubon na la hira ha libong para nira magamit ha panhugas, pagkarigo, panlaba ngan iba pa.


USA NGA KULOP nanmamahuway hira ha sala. Nahingadayan nira an ira may kaya nga amyaw.
“Kaswerte man la nira. Kompleto hira hin mga gamit. Pumalit na ngani liwat hira hin bag-o nga TV. Duha nga flat screen. It usa 3D pa gud,” sumat ni Ceding.
“Ginkain man nira, Ceding, an ira daan nga TV,”pakiana ni Jose.
“Nakit-an ko nakadto ha luyo han ira balay ha gawas nga kusina, asya it’ gin-gagamit usahay hit’ ira yaya. Pero panalagsa la kay aadto man hira ha sala la gihapon nagkikita.”
“Kuhaon ta lugod.Diri gad ito iiliwon.”
“Ano? Nag-iinintrimis ka?”
“Seryoso ako. Iyawat na la ito, di na kita makasamok hit’ at' amyaw.”
“Ambot la, Jose. Bangin kita hisabtan.”
“Maupay pa gad adto bisan kadaan. Pwede pa gamiton. Unta aton na la,” baton ni Jose nga may sakot nga intrimis.
“Oo. Baga adi man la ito ha gawas nira nga tambayan hit kabulig ha luyo. Yana nga semana kay mangangalakat hira pagbakasyon mabubur-ok la ito ngan diri higagamitan.”
Tulo ka semana, nangalakat an pamilya ngadto ha Estados Unidos upod an kabulig ngan yaya han ira anak. Waray tawo han balay. Nakapanhunahuna an magtiayon nga didto magpahalibway la anay han balay han ira amyaw para magkita
hin TV. Tungod kay suhito na hi Mercedes han balay, maaram hiya kun hain hira pwede umagi para makasulod didto ha luyo nga pader. Mayda hira didto nasasaklangn nga puno para makatabok ha libong han balay. Hadto nga semana nagpatakas an mag-asawa pagkinita han TV ha luyo han balay. Haros bug-os nga adlaw kun Sabado ngan Domingo aadto hira nagpapahalibway. Nag-inom-inom hira hin tuba bisan mani la an sumsuman. Ginhunahuna nira nga wine an ira gintatagay ngan may hira olives ngan cheese nga sumsuman. Kada pagtatagay ni Jose, ira anay gin-iisa an ira mga baso ngan ginpapagrapo nga may padis nga bagting. Naayon hira kay may duyan didto. Maupay paghundaray kay mahangin ngan baga hira hin nahipadpad ha ligid hin baybayon. Usahay nahihingaturog hira samtang namamati hin tukar ha daan nga radyo didto. Pag-ulpot han pamilya, balik na liwat hira han ira dati nga gawi.
Usa ka adlaw, nagdul-ong hi Ceding han linabhan nga mga panapton han ira amyaw. Nabatian niya an uruistoryahan iya mga agaron.
“Igpatong ta na la ini nga TV. Daan-daanan naman ini medyo diri na gud maupay it piktyur. Diri man ngani ini sukot gamiton hit at' kabulig kay adto man ngani kita nagtitirok ha sala. Tapos may ‘da man ngani kita mga TV ha kwarto,” siring han misis.
“Sige lugod basi kita maibanan hin mga junk ngan pagpulsan. Maganansya pa kita kun igbaligya ta. Ig-upod ta na la an iba nga mga gamit. Ay' la kay bangin umagi an namamalit, igpapatong ta dayon,” baton han mister.
Nagsumbong hi Cedingkan Jose han iya nabatian. Pinanlumawan an magtiayon kay nanganugon hira han mga gamit. Nagdesisyon hi Jose, “Kawaton ta it’ TV ugsa mahibaligya. Adi la kita ha luyo hit’ pader maagi hit’ gab-i.”
“Jose bang' kita hidakpan, magkapripriso pa lugod kita.”
“Ay' la, matiempo gad la kita.”
Ha pira ka semana, ira ini ginhiningyapon nga umabot an takna nga kumusog na an ira kaburot-on.Umulpot an panahon nga nahimo nira makuha an gutiay nga transistor nga radyo. Tikang yana may 'da na hira radyo nga napapamatian hin tukar, mga notisya ngan drama. Humagos an pira ka adlaw, nabatian ni Ceding an notisya nga may ‘da maabot nga makusog nga bagyo ha ira lugar. Ini nga bagyo sadang makapukan hin mga puno hin lubi ngan maghahatag hin makusog nga huyop hin hangin ngan magdadara hin pag-alimbukad hit’ tubig dagat. Pakabati hini han iba nga mga tawo, nagtikang na hira pagpareserba hin pwesto ha mga hotel, an iba nangagbalhin ngadto ha mga evacuation centers, labi na an mga nangungukoy ha may baybayon. Tungod nga diri man an magtiayon naukoy ha may baybayon nga dapit, waray ini hira palantad pagbalhin san-o pa man umabot an bagyo. Ada hira ha kabutngaan hit’ siyudad, ha sulod, ngan naluluyo la han dos andana nga balay han ira amyaw. Nahunahuna nira nga masasalipdan hira han balay kun kumusog man an hangin. Pero diri la ini an ira nahunahunaan. Ha ira pagsabot, an pag-abot han bagyo amo man liwat an pag-abot han tiyempo nga mahipapatuman na nira an ira pag-angkon han telebisyon. Nahibaroan ni Ceding nga an pamilya malakat la anay ngan didto maukoy han ira condominium ha Manila tubtob ngada hit’ kahuman hit’ bagyo.


LUMAKAT AN BUG-OS nga pamilya ngan nagmiringaw an balay ubsa umabot an bagyo. An magtiayon waray na kabarak-an kay may ‘da na hira higayon buhaton an ira karuyagon. Pero ubsa nira ini mahimo, nanipig hira han ira mga gamit, nagbutang hin mga pampabug-at han ira atop ngan nagpanhimati-bati ha radyo han sukot nga notisya tungod han bagyo. Nagplano hira nga mahuman ngani an ira panipig, unina han gab-i nga waray na makita, kakawaton na nira an TV.
Pagtaklap na hin sirom ha kalangitan, ginbuhat na nira an pangawat. Nakuha nira ini nga masurosubasko na an hangin ngan nagmimiringaw an katilingban kay puro nakadto ha sulod han panimalay an katawhan. Ira ini ginputos hin dako nga cellophane para diri mahulos. Hadto nga gab-i waray hira manhingaturog. Nagpinanginano la hira han huyop han hangin ngan patak han uran. Napanhibati-bati han lambos han hangin nga nagtikakusog. Waray na hira nakikit-an ha gawas kay puro na la burong. Di naiha inabat na hira nga baga hin ginsusukwat an ira payag han hangin ngan ginlilinuab an ira atop. Nakakabungol ngan nakakapanerbiyos an tunog han paglasorbo han hangin ngan nangangaradol nga nagkakalupad nga mga butang ha gawas.
Di naiha natuklap na an ira bug-os nga atop ngan nalisang ini hira pagsirong ha ilarom han lamisa han TV ngan radyo nga ira kinawat. Gin-upay nira an mga putos hini para diri mahulos. Pero ha di kaihaan, umalimbukad an maitom nga tubig ngadto ha sulod han ira balay. Nagkalilisang hira hin panuntong ha lamisa, bumalhin hira ha lababo para makaiwas hini. Nalisang ngan nagtinuok hi Ceding kay waray nira masalbar an TV ngan radyo. Di maiha nagtitikahitaas na an tubig. Nagdesisyon hira pagkadto han balay han ira amyaw. Naglagidlid hira tikadto ha luyo nga pader han balay bisan tagasugbong na nira an tubig. Nagsaklang hira ngadto han pader ngan nangalab-itay ha puno han kahoy tisaka ha may azotea.
Makusog an huyop han hangin ngan igbos na hira hipalid. Bisan an kanan riko balay waray patawara han bagyo. Naukab gihapon an bug-os nga atop hini ngan nagkabub-ong an salaming nga purtahan han kwarto ha may azotea. Nanulod hira kay bangin hira magkaiigo han mga iginpapanlupag han hangin nga mga sim, kahoy, sanga ngan kun ano ano pa.An tubig humitaas ini hin lampas pa han ikaduha nga andana han balay kay umabot pa ini ha ira tuhod.
Nagpinangadi hi Ceding ngan nagpinanginyupo nga humugpoy na an hangin. Naiha mahuman an bagyo pero kahuman hin pira ka oras, ginpamatian gihapon an iya ampo. Humugpoy na an hangin. Humubas na an tubig pero nagbilin ini hin hanang tubtob ha ikaduha nga andana han balay. Maitom-itom ngan may baho. Hadto nga takna la niya nasantop nga an kwarto nga ira ginsakban waray hitsura. Nga tanan han mga gamit upod na an mga kompyuter, TV, component, katre, nahulos, naghurugaw.
An aparador naukab an purta ngan nagkahuhulos an mga bado. Gumawas hira han kwarto ngan lumusad ngadto ha ubos. Natigdaan hira han ira nakit-an, labis na hi Ceding. An maupay nga balay waray na niya mamutaw-i an kamaupay. Waray na hiya nakit-an kundi hataas nga hanang. An mga muebles naputos nahin lapok. An sarakyan ha garahe nabitay na ha bungbong an kabutang ngan hanangon. Bumalik hira ha igbaw ngadto ha may azotea ngan dumuaw ngadto han ira payag. Nangurog hi Ceding han iya nakit-an. Waray na nahisalin han ira payag. Nahilaprak ini ha tuna ngan naputos hin maitom nga hugaw. Bisan an TV ngan radyo waray na hikit-i han iya mga mata. Karuyag niya gunitan an iya mga gamit pero baga hin waray na niya iba nga makakaptan. Humangkop hiya ha iya bana. Hangkop nga diri pa niya nahimo ha ira bug-os nga pag-asawa. Hingpit, makusog ngan diri gusto bumul-iw.
“Ay' la Ceding, magkakamay-ada gihap kita ha urhi nga mga adlaw,” pag-asoy ni Jose. Kumurukusog pa an paghangkop ni Ceding. Nanlubog an iya pangitaan ngan nahulos an iya mga bayhon.