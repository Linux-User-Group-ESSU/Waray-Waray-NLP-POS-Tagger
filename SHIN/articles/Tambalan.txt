An Akon Tatay Nga Tambalan
By Concepcion Nacinofa Serdena
Published: 0000

Iton nga akon Tatay, maaram it’ hiya manambal.
May nag-anak didto. Iton nga nag-aanak, usa ka semana an pag inuro-alogbati niya.
Waray man it’ hiya katataw-i. Duro na an iya paniguro, diri man natatawo iton bata. Katima,
ginkadto an ak’ Tatay.
Sumiring nga, “Mano, pwede kumadi ka la anay niyan ha balay kay may ada namon
igpapakita ha imo.”
“Kay-ano ito, Budoy?”
“An akon asawa,” kuno, “nag-aanak gad. Pero duro an iya paniguro, waray katataw-i.”
“Aw, oo! Sige,” kuno, “niyan na la. Masunod na la ngadto.”
Ini nga amon amay kay maaram man iton hiya manambal, sugad hiton. Sumunod it’ hiya
ngadto. Nagkuan it’ hiya, didto ha sirong la anay. Hinkit-an iton, may ayam didto. Maopay gud
an kahangad.
Pamati niya, baga hin may naawas nga dugo dida han tungod. Pero nakambay iton hiya.
Nakab-it didto han kuan. Baga sugad hiton, nakab-it iton hiya. Dire gud ayam na la. Tawo na
gad ini. Di pagkuan hit’ niya, may-ada man niya sugad hit’ nga pisaw ano, iya’t gindaop ngadto.
Iya ginpakisangkayan.
“Ano,” kuno, “inin, damo?”
Sumiring iton nga kuan, tawo na, baga iya na iginkakahimangraw. Tawo. “Sige, ikaw la
anay,” kuno.
Paghangad hiton nga kuan ginpisaw it’ niya. Di dumalagan. Pagdalagan hiton, baga
pakadalagan hit’ niya, sumiring hiya, “Papaniguroa kay waray na it’ dida ha sirong. Waray na,”
kuno. “Sige, paniguro,” kuno, “kay waray na it’ didi, it’ nagsisinamok ha imo.”
Naniguro iton, natawhan ito hiya. Pero an bata, patay na.
A da, pagkuan hiton, “Buwas, kakadtuon ko it’ hiya hit’ ira balay kun ano it’ resulta
niya.”
52
Ginkadto gud man it’ niya. Baa, kay masakit kuno. Ginhubagan kuno ha tiyan. Kay
didto gud niya tiraha ha kagiliran.
Sumiring hiya, nga l’ong, “Hindaw, makita ako hit’ iya hubag.”
Nga l’ong, “Ayaw la, ayaw la paglabti kay di gud nagpapaglabot hiya.”
A da, ginlulubong na it’ nira. Hiya, binulig hit’ niya han pagkuan ano. Ira’t ginpapasag.
Nagkikinuan didto ha sakob, nagtutuwa. Baga nag-iinutot didto ha sakob.
Kay siring niya, “Kay baga buhi pa gad ini. Kay nag-iinutot man in’ hiya didto’t sakob.”
“Sige daw,” kuno, “abrihi ta daw ini kay buhi pa gad ini hiya.”
Nasiring an mga urupod, “Ayaw paglinaboti kay ilulubong na it’ hiya.”
Ada katima hadto, asya adto nga baga natalwas na it’ nga nahinglaw. Umuli an am’ Tatay
ngadto ha amon balay.