Ada Ha Iya An Kasing-kasing Han Lalaki
By Cristina S. Baluran
Published: 0000

“Mahusay kaman.” Guin-kita niya an nawong han iya sangkay ha salamin. Parehas nira nga duha guin-pugngan nga diri makagtuok kay diri nira karuyag nga maruba an garbo han ira nawong. Ha kadamu nga guin-agian , maaram hi Rebecca an mga guin-agian han iya sangkay na mahiabot nganhe-may tigaman han mga kakurian nga guin-agian, guin-abat na mga kasakitan han iya dughan, amu ine an nagtugway ha iya na mahidangat hine nga kabutangan. “Andam kana?”, pakiana ni Rebecca nga nangisi. “Oo”, an huring ni Anne. “Ano iya pustura?”, pakiana ni Anne, nangungurog an iya tingog nga may halo hin kakulba, “Pagkita mo ha iya, maupay it iya panlawas yana? Diri ba hiya guin-kukulba? Maupay ba it iya pamahungpahong yana?” Guin-pakalma ni Rebacca an iya sangkay nga nababaraka ngan nanlulunod an mga mata. Guin-kuha niya an kamot ni Anne. “Ano an pustura?”, ano an iya igsisiring kan Anne? Nakabado hi Stathis hin tuxedo. Diri na hiya makahulat. Nalilipay hiya yana nga adlaw. Maaram ine hi Rebecca han pagkaestorya ni Stathis kanina. An kalipay han tingog ni Stathis baga hin bata ha adlaw han pasko nga diri makahulat nga abrehan an iya regalo. Pero diri na maupay an guin-aabat niya. Ha unom kabulan nga naglabay, naglain an pustura ni Stathis, nga nagpawaray hin gana ha am nga naging masulob-on kami tungod hit iya kabutangan. Waray na an iya mga magitom nga buhok. An iya pustura nag-iba. Nagduduruas an iya panit ngan gumasa hiya. Kada nagtitikaduro an iya cancer, duro gihapon nga kasakitan an guin-aabat niya. Ha mga bulan nga naglabay hasta yana nagtitikaluya hiya. Pero guin-papakita niya nga maisog hiya-mailob hiya nga akos niya it ul-ol para diri mabaraka hi Anne. Hi Anne nala it iya guin-huhunahuna yana nga mga oras ngan adlaw. Pero an oras la ngahaw it iya kaaway kay kada adlaw nga nabubuhi pa hiya permi niya guin-aatubang an mga kakurian. “Beck?”, kumita hi Anne kan Rebecca. Nababaraka gud hin duro hi Anne, “Maupay ba it iya kabutang?” Tumangdo hi Rebecca, “Guin-hihigugma ka niya. Amu ito it importante.”,yakan ni Rebecca. Nagtin-aw an nawong ni Anne tungod han kalipay, “Oh! Guin-pakita ni ko na ikaw hadto an iya guin-padara ha ak yana nga aga?”, naglakat hi Anne tikadto ha kwarto nga naglalaksi. Kumita hi Rebecca han mga bukad nga nakabutang ha lamesa hirane hit ligid han kwarto, mga mag-pulapula nga mga rosas. Waray masisiring hi Rebecca hit kadig-on nga guin-papakita ni Anne. Nabilngan ni Anne an lalaki nga magtatalwas ha iya nga andam para ugupan ngan buligan hiya.
Pero diri tanan nga lalaki akos ito buhaton. Tikamaratay it kan Anne guin-hihigugma nga lalaki. Hi Anne ngan Stathis angay hira para ha usa’t usa. Nasiring hira nga duha nga baga hira hin magpadis nga kupas nga saruwal ngan daan nga sapatos- diri angay pero kun susul-uton maangay.Nakaturog hi Stathis hin tag-iha ka oras ha usa kaadlaw. Guin-kakapoy hiya tungod hit mga medisina nga iya guin-tutumar para maibanan it ul-ol nga iya guin-aabat. Kun guin-kakapoy ngan nasasakit hi Stathis, ada hi Anne para updan hiya, guin-yayaknan hiya nga mauupay gihapon hiya. Kun masulub-on ngan problemado hiya, ada hi Anne para pataw-on hiya para bumalik it iya kusog ngan tapod ha iya sarili. Ada hi Anne nga mabulig hiya hit diri niya mga akos buhaton. Ada hi Anne hit iya sapit guin-papakita kun anu hiya kahigugmaon ni Anne kada nabisita it doctor. Diri niya guin-papabay-an hi Stathis ngan diri na gud hira sukot nga nagawas para maglipay, hinuhulat nala nira nga kuhaon na hi Stathis. Salit ira nala guin-sisingabot it oras na guin-hahatag pa kan Stathis. Nababaraka hi Rebecca kun anu it aabaton ni Anne kun pagbulagon na hra ni Stathis hit kamatayon. Ano nga tuod it bubuhaton ni Anne? Nakapantulon hi Rebecca han iya mga guin-panhunahuna. May guin-duhol hi Anne nga kard ha iya ngan iya guin-abrehan. Ha sulod han kard may ada kwentas nga an bitay katunga han kasing-kasing ngan an nakasurat ha kard: Ha sulod hine nga kard makikit-an nimu it katunga hit akon kasing-kasing. Karuyag ko nga mahibaruan nimu nga kun waray ka, waray gihapon ako nga naabat ako nga natutunga it akon kasing-kasing. An akon paghigugma ha imu hine nga tuig nga naglabay, naabat ako han imu tinuod nga paghiguma, an imu pagbantay ha akon nga waray mo ako baya-e. Ha imu ko nabilngan an kamurayaw han akon kinabuhi. Diri ako magmumud-ot ngan sadang na it akon kasing-kasing nga mabaru nga diri na ako magdudugay. It katunga hit akon kasing-kasing adi ha ak ngan ada gihapon ha imu an katunga hine. Ngan kun umabot na an takna nga mawawara ako. Ayaw kalimti ini nga mga tinuod nga akon mga yakan. Ine nga magkatunga nga kasing-kasing mabubug-os gihapon parehas han aton guin-buhat, nga an aton gugma diri maguguba ug diri mawawara. Diri ko liwat kakalimtan an imu mga guin-buhat para ha akon, an imu pakisangkay ngan an imu tapod ha akon. Tungod ha imu karuyag ko pa mabuhi, ikaw an hinungdan kun kay ano diri ko pa karuyag nga mawara ako dinhe ha kalibutan bisan maaram na ako nga nayakan hira nga mamamatay na ako. Tikang yana ngan kahasta permi la ako ada ha imu, nga andam na ako hit kamatayon. Kun mamatay na ako, ayaw ikaw pagmud-ot ug ayaw kasina. Permi tigamni an aton paghigugmaay ngan an aton mga mag-upay nga mga naglabay na mga panhitabo. Isipa nga akos nimu –nga maisog ngan mailob ka.
Diri ako magsasaad yana ha imu hin kinabuhi nga maiha. Pero kun aada ako ha imu herani, diri ako naabat nga naguusa-an ako. Kun mawara na ako, ine nga katunga hit akon kasing-kasing nga sul-ot ko makakabiling gihapon hin dalan tikadto ha langit. Maghuhulat ako ha imu bisan anuman kaiha. Ha kahasta ikaw it tag-iya hini nga katunga hit akon kasing-kasing kay akon kana tikang yana.
Diri mapugngan ni Rebecca nga magtinuok han kabasahe niya an surat ni Stathis para kan Anne. Iguin-balik niya an surat kan Anne nga nangungurog an kamot. “Puydi mo ako buligan pagsul-ot?”, pakiana ni Anne nga sige an turo han iya luha. Guin-kuha ni Rebecca an kwentas ngan iya guin-sul-ot kan Anne, umatras hiya para kita-on an iya sangkay. Mahusay an bado ni Anne. Maupay an kaayad han iya buhok. Mahusay hi Anne han iya kaayad tikang ha ulo kubtob ha iya sul-ot nga sapatos, ngan sul-ot gihapon niya an katunga han kasing-kasing ni Stathis-an kwentas. Maaram hi Rebecca nga matitima gihapon ine nga mga kakurian nga guin-aabat ni Anne.