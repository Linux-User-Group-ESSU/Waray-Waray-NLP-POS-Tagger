Petsa Katorse
By Kimberly Mae Ortego
Published: 2016

Ma-alas syete na han gab-i han umulpot hi Carlo ha Chew Love. Ginhihingal pa ini nga inabot. Waray na hiya magdinamo hin arte, waray na hiya magpinaiha pag-ayos han iya kalugaringon kay bangin mauntat hi May paghinulat ha iya.

Maupay na para kan Carlo an iya pamustura hadto nga takna. Nakag-ahit na hiya han iya bungot, nanludgod na hiya han iya mga buring ha iya mga singit, Clear an iya pinalit nga shampoo para masabtan ni May nga ginsusunod hini it iya mga gintutugon ha iya, Gatsby an iya ginpalit kay maaram hiya nga nadiri hi May hit’ baho hit’ pamada, hi iya Nanay an iya ginpapili han iya susul-uton kay natuod hi Carlo nga maaram hi iya Nanay kun ano it naangay para ha iya. Ginlugaringan niya paglaba han iya rubber shoes nga gagamiton kay para sigurado nga tuhay it kagagawasan ngan diri la dinali-dali, pumalit na hiya hin bag-o nga Axe para na man la bumibilib hi May ha iya bisan la yana nga gab-i. Ngan para dugngan iton iya japorms nga spooting, pumalit hiya hin Blackwater, an pahamot nga ginpapagamit han iya idol nga hi Christian Bautista.

“Ready na ako, Ma. Asya na gud ini. Polo, check. Pahamot, check check. Hair style, check. Ano pa man daw la it masisiring ni May ha ak’?”

Waray na la hin aringasa an iya iroy. Nahingatook ini nga baga hin naikangirisi. Diri na la iha, mag-aasawa na an iya gisiya-syahani nga anak. Diri na la iha, magkakaapo na hiya.

Nagdalipapanos an iya anak ha hagdanan kay dyes minutos na hiya nga urhi han ira ginsabutan nga oras ngan han iya uyab.

Maiha na nga gin-iinandaman ni Carlo ini nga adlaw. Maiha na liwat niya nga gin-iinampo nga matuman unta an takna nga iya maiha na nga ginhihingyap. Nadiri hiya nga magsayop hadto nga gab-i. Nadiri hiya maurit utro hi May ha iya. Lain pa naman ini kun nag-iisog. Baga hin bagyo Yolanda iton kaisugon hini. Sugad han kaiha han pagdangat han hinabang ha Tacloban iton kaiha liwat sano mapasaylo ni May iton iya uyab. Sanglit, ngatanan nga butang nga pwede makapagpalipay kan May, iya ginbuhat.

“Hello, Sir! Maupay nga gab-i! Welcome to Chew Love!”, siring han waiter.

“Ano’t aton yana nga gab-i, Sir? Adi po an menu para yana nga gab-i, senyasi na la ako kun ano man po iton imo order, ha?” dugang han waiter.

Ginbagnos ni Carlo iton iya magkasipalad. Kinukulba hiya. Diri hiya maaram kun ano it’ pipilion. Magkadiru-dilain an nakadto han menu. Mahal pa gud. Pero sige la, basta para kan May ini ngatanan, hunahuna niya.

Sakto nga ginpapatukar ha iFM an ira theme song ni May. Tigda nga ngumisi hi Carlo. Abat niya, nakikiduyog na an kalibutan ha iya yana nga takna. Waray pa ngani aabot an iya higugmaon, mayda na nakapagpatawa ha iya. Naibanan gihap an iya kulba. Asya na gud ini, waray na atrasan.

“Ano daw la it’ maupay nganhi?” pakiana ni Carlo, kontaloy mayda niya kaistorya. Di la iha, siniplat hiya han waiter nga tumapo ha iya kanina. Katapos han waiter, siplat hiya han iya mga kahigrani. “Agoy, ka-swerte ko. Papradis gihap’ it’ mga aadi”.

Maaringasa ha Chew Love pero nababatian la gihap’ an tukar ha iFM. Iba-iba an kolor han mga suga. Danay pula naman, danay blue, depende han kolor han celluloid nga nakakarapo han bombilya. May mga kasingkasing nga hinimo hin papel nga nakabitay ha bintana ug purtahan. May nakapaskin nga ‘I love you’ ngan ‘I love you, too’ ha ligid han mga bintana, may ginunting nga kupido ngan ginpapilit ini ha may purtahan. Kada may nasulod, nauupayan kay baga kuno hira hin adto ha ‘theme park’, siring han batan-on nga padis nga sumakob ‘di pa la iha.

Ngumisi utro hi Carlo. Sakto gud la an iya napili nga lugar. Mauupayan gud hini hi May. Sagdi na la kun mahal man it’ pagkaon, mabilib gud ini hi May ha iya. Bahala na la magutom buwas basta makuha la niya iton matam-is nga baton hiton babaye nga iya na maiha nga ginkukursunada.

Abat ni Carlo nga baga hin hinuhubya na hi May ha iya han nakalabay ng semana. Nakaturog na ini hin diri ha iya nagsisiring nga ‘Good night’ ngan danay ngani, waray na ‘I love you’. Diri na la hi Carlo ginsasarabot nga nakaturog na ini. Tigda na la nga diri mabaton. Kun tatawagan man niya, diri gihapon mabaton. Tungod kay diri man hiya maaram kun nag-iisog ini ha iya o diri, ngan kukulbaon manta hiya kay waray na magreply hi May, kakadtuon ini niya ha ira balay.

“Nakaturog na, Carlo. Diri ka gad ginsasarabot?”, an pirmi nga baton ni Daisy, mama ni May.

“Asya na ngani, Tiya. Natitigda man la pagkakaturog ini hi Labidabs. Diri nagpapanarit-sarit”, depensa ni Carlo.

“Aw kay kinahanglan pa ngayan magsarit ha imo? Kun piraw na gud hin duro?”

“Diri gad liwat sugad, Tiya. Maglisensya la ba ha ak kay nerbyoso ak. Bangin la ba may nahinabo nga maraot ha iya, simba ko la.”

“Kay kun sumiring hiya nga makaturog na hiya, matugot ka?”.

“Ha?”

Tumutok la ha iya hi Daisy. Abitapa hini, baton gud hin tuhay kay pupukuon ta ikaw hiton binaid nga sundang hit’ ak’ asawa.

“Oo gad, Tiya. Nadiri ako magpinapiraw hi Labidabs tungod la ha ak’.”

“Balitaw?”

“Oo gad, Tiya. Maano pa man ak?”

“Ambot ha im.”

Pirit nga tumawa hi Carlo.

“Hehe. Di gad, Tiya. Papakaturugon ko gad hi May. Bangin intawon piraw. Busaan pa ak nga ginpupugngan ko it iya katurugon”.

“Aw, sugad. Uupaya pag-eksplekar. Sus, diri la adi ginsasarabot nga nahingaturog na hiya”.

“Bangin man gud. Hala, sige, Tiya. Mauna na ak’. Salamat”.

“Hala. Sige. Ayaw na kabaraka pa kan May kay waray hadi iba nga kakadtuan kay adi tabis na. Ano man, natumanan ka na hit’ yana? Diri ka na ginnenerbyos? Ginlupigan mo pa lugod ako.”

“Diri na gihap’, Tiya. Sige, Tiya. Ngadi na ako. Maupay nga pagkaturog, Tiya,” sarit ni Carlo.

Sano pa man hiya makagsiring han iya urhi nga mga pulong, gindanas na hini an bintana. Abat ni Carlo nga nakabati ini pero sugad pa man han nababatasan, deadma la.

Nahunahunaan lugod ni Carlo kun ano ka-strikto ngan ka-tuptop iton Nanay ni May kun bumaton ha iya. Bumalik ha iya an nahinabo hadto nga gab-i kun diin haros madakop na hiya ni Daisy han iya danay nga hinihimo.

“Mag-isog ada adi ha ak’ kun mahibaruan niya nga magkakaada na hiya hin anak nga lalaki?”, pinsar ni Carlo.

Gininhawa hiya hin halawig. Bangin oo, bangin diri. Bangin igkalipay, bangin igkasakit. Diri gud ini masyado nga pabor nga hi Carlo an nakadara han iya batos. Diri gihap’ hini karuyag hi Carlo tikang pa han kabata. Nahinumduman na la ni Carlo nga ginsaribuhan hiya ni Daisy hin tubig nga may halo nga ihi han madakpan ini niya nga namiminggot han iya mga orchids. Bata pa hadto hi Carlo, depensa niya. Waray pa hiya sarabutan han iya mga ginbubuhat. Yana ha Chew Love, nahibalik na liwat ha iya memorya an postura ni iya Tiya Daisy han masabtan hini nga hiya it’ bag-o nga uyab ni May. Hapit na ini matauran hin dextrose han sobra nga kangaralson.

Pero diri hi Carlo kun ano an hinungdan han iya kangaralson. Bangin nangangalas hi iya Tiya Daisy nga hiya an nakadara han iya bugtong nga anak nga babaye. Bangin liwat nangangalas adto ha iya tungod nga diri hiya sugad kagwapo kan Piolo. Sakto la hiya nga gwapo. Katupong la hiton iya kagwapuhan iton kagwapuhan ni Coco Martin.

“Sir, ok ka la?”, pakiana na liwat han waiter. Magasa ini. Langkawag para kan Carlo.

“Ha? O-oo.. Ok la ako. Ano nga oras na ba?”.

“Quarter to eight na, Sir”.

Gininhawa na liwat hin hilawig hi Carlo. Asya gad ngay-an nga damo na la iton iya nahuhunahunaan kay ma-alas otso na man ngay-an. Kaiha umabot hit’ iya ginhihinulat. Alas syete an ira sabot. Natapos na la an ira theme song nga ginpatukar ha radyo. Waray pa gud may inabot nga May.

“Hino ngay-an iton imo ginhuhulat, Sir? May ginhuhulat ka ba?”

“Akon uyab”.

“Pwede ko ikaw mabuligan, Sir. Pwede ko pakianhan iton kada nasulod ngadi nga babaye kun hiya na hi May. Relax ka la dida, Sir”.

“Makikita ko man hiya. Ayaw na la”.

“Kay papabalhinon ko unta ikaw, Sir. May naka-reserve na kasi hini nganhi nga lamesa tapos umulpot na hira yana. Kun ok la ha imo, Sir. Didi ka na la ha sakob.”

Ano ba naman ini, pinsar ni Carlo. Kaiha na niya nga nagliningkuron didto, waray gud may nakasiring ha iya nga may nalingkod na ngayan ngadto ha iya pwesto. Matapal-tapal ini nga waiter, hunahuna niya. Pero diri yana an takna nga angay mangaway hin waiter. Bangin umabot hi May, maruba pa lugod iton iya mga plano. Sanglit, waray nahimo hi Carlo. Binalhin hiya ha sakob, harani han may bartender dapit.

“Sir. Ano ngay-an it’ ngaran ‘tim uyab?”

“Marian”.

“Sige, Sir. Sir, sorry ngay-an kanina, ha? Nahingalimot ako nga gintugunan ngay-an ako han am manager kanina”.

“Sige la. Adi na. Maupay kun pwede pa ak hibalik ngadto kay akseptaron ko tim sorry”.

“Hala man hi Sir. Nagdudumot ka gad ha ak’ Sir?”.

“Diri oy. Hala na, kadto na. Bangin umabot na tak uyab. Idul-ong nganhi ha”.

“Oo gad, Sir. Mabawi ak ha im yana hini”.

Lumakat na an waiter. Ginhapyod ni Carlo an iya buhok. Matig-a na ini. Ginpatindog pa niya utro bisan naniniskig na ini dara han Gatsby. Gin-ayos niya an iya polo. Ginpaspasan an iya sarwal. Andam na hiya kan May pero diri pa ini naabot.

Waray mag-iha bumagting ha may purtahan. Umulpot in usa nga customer nga gipupulahi an lipstick ngan naka-shades bisan gab-i na. Sakto la an lawas hini, lawas pan-model. Halipot an saya hini ngan naka-jacket pa. May dara ini nga handbag nga Versace.

“May?”

“Ron?”

“Nag-aano ka dinhi? Nasiring ka aadto ka ha Calbayog.”

“May igkikita ko”

“Hino?”

“Basta.”

“Nasiring ka buwas ka pa mauli? Hino tim tuyo dinhi?”

Tigda humuyo an waiter. Humuyo gihapon an sumakob.

“Anay daw. Lalaki tim igkakakita nganhi ano?”.

“Sss-sangkay ko”.

Nagtapo na an kiray han waiter. Nagtitikahugot na an tono han iya pagyayakan.

“Mayda nganhi yana lalaki nga kanina pa naghihinulat ha iya uyab nga Marian it’ ngaran”.

“Ano man? Ako la ngayan it Marian ha kalibutan?”

“Oo. Ada! Karuyag mo tag-usa-usahon nat’ yana tam’ mga customer para ka la hisayuran?!”

Nanlingi na an mga kahigrani han waiter ngan han bag-o nga ulpot nga customer.

“Ayaw hin guliat. Ayaw paghimo hin istoryahon nganhi, Ron!”

“Kay pagsumat hin kamatuoran!”

Lumingiw la an customer. Baga ini hin nawarayan hin gana pagkaon han mao nga restaurant samtang an waiter, diri na ma-drawing an nawong.

“Hin-o tim tuyo nganhi? Waray man kita sabot nga magkikita kita yana! Nagbinuwa ka pa gud ha ak!”

Diri klaro an ira hiruhimangraw kun hain nalingkod hi Carlo. Baga ngan la hin waray kahibatii han mga nakadto an buyayaw han waiter han iya kaatubang.

“Sangkay ko lagi. Bawal na ak’ makikigkita tak’ sangkay yana?”

“Kay ano nagbibinuwa ka pa? Ipakilala daw ha ak iton nga im sangkay nga imo ginkakalisangan!”

Tigda ginkaptan han waiter an butkon han customer. Gindanas niya ini tipakadto ha sakob. Pati mga katrabaho han waiter nakikiusyuso na han nahinanabo.

Ha sakob naman, makuha na unta hi Carlo han iya espiho ha iya bag han tigda niya mabatian an boses ni May. Kan May gud adto, sigurado na hiya. Asya ginbagnos utro niya an iya mga palad ngan ginhuypan niya ini.

“Sir, amo ini nga May tim ginhuhulat?!”.

Nandagko an mata ni Carlo.

Kay ano nga kapot han waiter hi May? Kay ano nga baga malain man an pagdara hini han iya uyab? An ira sabot, idudul-ong hini hi May ha iya pero diri sugad nga pamaagi. Waray ha ira sabot nga dadanason hini an iya uyab ngan papakaalohan.

Nadiri hi Carlo han iya nakit-an. Ginbutong niya hi May.

“Oo. Kay ano? May problema kita? Bastos ka man! Diri sugad it’ pagkapot hit’ babaye, labi na nga uyab ko ini!”

Iya ini ginhangkupan. “Mahal, ok ka la?”.

Pinurot hin lingkuran an waiter ngan ginlabog ini ha atubangan nira Carlo ngan May. Gumuliat ini. Nagawas na an mga ugat. Namumula ini han kaisugon. Baga na ini yana hin nakakaon hin harang nga waray sarabutan nga may harang ngayan an iya ginkaon. Baga ini hin nakakita hin engkanto.

“Uyab mo ini?!”

“Diba nagsiring na ako ha imo kanina? Ginbaton ko naman ikaw!”

Tigda nga ginbanyakan han waiter an lingkuran tipakadto ha may cashier nga dapit.

“Kay uyab ko gihap ito!”

Baga hin nabungol hi Carlo han iya nabatian. Baga hin tigda nagdudrungan pagkarukayakan an mga lingkuran. Baga hin may naglabay ha iya hin bato ngan direkta nga naigo an iya ulo. Nagdudurugo na ini yana pero diri hiya naabat hin sakit. Baga hiya hin diri naabat nga nagdudugo na ini.

Ngan sumiplat hiya kan May. Nagtitinamod ini ngan sabot nga nagtatangis na.

“Uyab ko tim uyab! May! Diba? Diba uyab mo ako? Baton nga letse ka!”

Pumitad hi Carlo ngan gindanas hini an waiter tipagawas. Katima ginduso ni Carlo hin tiupay an waiter. Ginpatilaw ini niya kun ano kaupay iton iya duha nga kamaoo. Nahilasik naman an waiter ha ligid ngan klaro nga nagdudugo na an irong hini. Pero diri pa nakukukuntento hi Carlo. Karuyag pa niya dagpason ini gamit hin lingkuran. Niyan tigda gumuliat hi May.

“Ayaw!”

Paspasay an tuok hini. Napara na an mascara. Diri na nakakayakan hin tiupay kay naghihinikbion na la ini.

Nahilabog an lingkuran ha ligid. Naigo an tiil han usa nga customer pero waray may nahibatian nga reklamo tikang hini. Natago na ha kusina an mga sindo nakadto ha cashier ngan an bartender ngan an iba pa nga waiter. Waray kahibulag an siplat ha ira nga tulo: an lalaki nga nanuntok, an nagtitinangis, ngan han waiter.

Mamingaw adto nga takna. Bisan an radyo baga nawara an istasyon. Tigda umundang pagtinangis hi May.

Nanighawak kadaliay hi Carlo. Hulos na an iya plinantsa nga polo hin balhas. Gininhawa na liwat hiya hin halawig ngan siniplat kan May. Gintik-om an iya baba. Ginhapyod an iya agtang, an iya buhok nga tumiskig, ginrabot niya an iya alimpupuro. Nanighawak utro. Siniplatan na liwat an babaye nga nakada han iya atubangan.

Pumiyong na la hi Carlo. Naghinay-hinay hiya pagpitad tipagawas. Ginkikinitaan la gihapon hiya han mga tawo nga nakadto ha sakob han Chew Love.

Gintitinulon niya an iya laway samtang hiya nagawas. Diri hiya maaram kun makain sunod. Waray na hiya igsarabot kun ano na an oras. Karuyag niya umuli. Diri, karuyag niya uminom. Oo. Uminom. Pero diri hiya maaram kun diin ngan kun kay ano. Diri hiya nainom. Maiha na hiya nga waray iinom tikang han maging hira ni May. Usa ka-tuig na hira ni May buwas. Unta.

Humuyo hi Carlo ha may Granda Manor. Nahinumduman niya nga amo ini an karuyag nga balay ni May. Nahinumdom hiya han iya plano nga ipasyada hi May dinhi katapos kunta nira mangaon. Nahinumduman liwat niya an nahinabo kanina.

Ginsinuntok ni Carlo an pader. Makaduha. Waray na hiya utro kay namula na an iya kamaoo han siyahan pa la.

Samtang nauuul-an ha may Granda Manor hi Carlo, bumalik na an istasyon ha radyo. Baga gud la hin gin-timing han DJ an mga panhitabo.

Pero pasangil la ngayan an pakigduyog han kalibutan kan Carlo. Han una la.

“Agi, love. Baga man hin salida an at’ nakit-an kanina”, sangpat hin usa nga babaye.

“Lagi hanu. Pero sagdi na it hira. Happy Valentine’s utro, love!”, baton han lalaki nga iya padis.

Ginbalik na han mga natrabaho ha Chew Love an mga nanhihapil nga lingkuran. Ginhangkupan ni May hi Ron ngan ginpahid hini an dugo nga naawas ha iya irong.

Ginsisiniplatan hira han usa nga nakaon didto samtang ginbubuhat nira ini. Kahuman, lumingiw na la ini nga customer ha bintana.

Maaram na hiya kun ano an masunod. Baga la hiya hin nagkita hin Tubig at Langis hadto nga gab-i.