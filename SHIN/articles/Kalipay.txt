An Balos Hiton Kalipay
By Retold By Voltaire Q. Oyzon
Published: 0000

Usa hadto nagbabaha, ginlunupan an bug-os nga tuna. Damo-damoan an nagkalulukba nga mga kahoy.
May ada usa mga amó nga namimiling hin anód nga saging. May dara niya nga parakol.
“Tabagi gad ako!” siring han tingog.
“Hin-o daw adi?” siring ni Amó ha iya kalugaringon.
Nakit-an ni Amó an buaya nga naiipit han kahoy nga dako. Nakimaluoy kan Amó an buaya: “Tabagi gad ako, Amó! Kay magbabalos gad ako ha imo kun imo ako bubuligan.
Ngalaong han Amó: “Diri kay imo ako kakaonon!”
“Diri daw,” siring han buaya. Magbabalos ako—tatagan ta ikaw hin abilidad kun imo ako tatabagan.
Amo adto. Kay naluoy hiya, iya gin-utod an naka-ipit nga kahoy, baga nakaginhawa na an buaya. Nga l’ong, “Sige,” kuno, “sakay didi hit’ ak’ bungkog.”
Kay hiluag-luagan an tubig han babaha, sumakay an Amó ha bawbaw han buaya.
Han nakadto na hira ha butnga, nasiring na an buaya, nga laong: “Oras mo na,” Amó, yana kay magutom na hin duro. Mamay ba, an kaipit ko han kahoy hapit gud magsemana, waray ak’ kakaonon.”

“Nasiring ka nga magbabalos ka ha akon.” Baton ni Amó.
“Kay ano it’ balos hit’ kalipay?” nasiring na an buaya.
Nga laong han Amó, “Ay’ daw anay. Ano ba it’ balos hit’ kalipay? Ayaw daw anay, mapakiana kita.”

May nahaanod nga alat. Ira ginpakianhan: “Alat, ano it’ balos hit’ kalipay?”

Nga laong, “It balos hit’ kalipay, kasakit. Kay hadto han baga bag-o pa ako,
pirmi ak’ sinaklay, han akon agaron. Yana nga dunot na ak’ iginlabay ak’, iginlabog
ak’ nganhi ha tubig. It’ balos hit kalipay, kasakit.”
“Ito na man! Oras na. Kakaonon tan a ikaw,” nasiring an buaya.

Nga laong han Amo: “Ay’ daw anay. Mapakiana pa kita.”
May ada lusong liwat nga naanod.
Pakiana liwat hi amo han lusong: “Lusong, ano it’ balos hit’
kalipay?”

Nga laong han lusong: “It balos hit’ kalipay, kasakit. Kay han baga maupay pa ak’, diri pa ak’
nabubuho, pirmi ak’ inuupay han ak’ agaron. Iginsasakob ako. Yana nga nabuho na ak’
iginlabog ak’ nganhi ha tubig. It’ balos hit kalipay, kasakit.”

“Ito na man! Oras na. Kakaonon tan a ikaw,” nasiring an buaya.
Kinaon han buaya an amó.