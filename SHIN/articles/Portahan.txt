Balay Nga Damo It’ Portahan
By Yvonne Esperas
Published: 2014

MALIPAYON HI ADELA ngan Enrico nga umuswag han ira bag-o nga panimalay. Bag-o pa hira ikinasal, ginplano na nira hin maupay nga pagkatapos han ira seremonya ha simbahan ngan an selebrasyon, may ‘da hira balay nga pag-uukyan. Siniguro na han architect nga plantsado an plano para han balay han bag-o nga mag-asawa. Makadamo na niya ini pag-inuruotroha kay waray igkakaasya an mag-asawa. Ha ngatanan nga iya ginhimo nga plano, ini la an kakaiba. Pero ha katapus-tapusan, nahurma gihapon ini basi han ira karuyagon. Ngan yana nagresulta ini hin usa nga dako nga edipisyo. Mga bintana nga waray rehas. Kisame nga may mga chandelier ha iba-iba nga parte hit’ balay. Salog nga wooden tiles. Mga pinatuha nga portahan ha iba-iba nga parte han balay. May ‘da ha sala, ha kusina, mga kwarto, ha bodega. Ginpanlibot ini ngatanan ni Adela ngan nalipay ini nga nagsulod gawas han kada kwarto. Hadto mismo ginplano han magtiayon an pagpa-blessing han ira bag-o nga urokyan.

NAGRIBHONG AN BUG-OS nga balay usa ka kulop. Nagtitirok na an mga bisita ha sala, an iba ha balkon, ngan ha libong nga ginpanbutangan hin mga lamisa ngan lingkuran para han diri na maaakomodar ha sulod han balay. Nagkukuros la an mga kutsara ngan tinidor, pinggan, mga wineglasses han mga bisita nga naghihingyap hin swerte ha magtiayon. An mga iba-iba nga boses nasegunda han hangin nga nagdadara ha iba-iba nga lokasyon han ira balay hin mga pagdayaw. Kahusay hit’ kisame. Kainggat hit’ chandelier. Diin kamo hini nga aparador? Pira an iyo kapalit? Kaupay hini nga sala set! Kahanglas hit’ salog. Kahaluag hit’ iyo balay, mansyon!
Pag-abot han alas-dose han gab-i, nagkauli na gihap’ an ngatanan nga bisita. Ginkapoy hi Adela ngan dumiretso ini ha ira kwarto ngan humundaray kadali ha katre, nagkinita han nag-iiringgat nga suga ha kisame. Ginpaandar ni Enrico an aircon ngan ha pagkaiha, bumuhat hi Adela para mamintana. Naipa hiya ha gawas ngan nagpabati kan Enrico, “Unta an aton kwarto mayda porta tipakadto ha libong.” Waray naman ini kurii pag-istorya kay kinabuwasan nagpapanday hi Enrico ha ira kwarto.
Ginpabutangan hin portahan ngan balkonahe ha ligid han kwarto. Ginsiguro gihapon niya nga an balkonahe may ‘da hagdan tipalusad ha libong para han iya asawa. An iya asawa nga iya minayuyo, diri niya maiilob nga magmasulub-on. Sanglit ighahatag niya ngatanan nga iya karuyagon.
Diri pa ba hi Enrico maswerte kan Adela? Hataas, matagpis, mamula-mula it’ panit ngan mahamis. Kun nag-uupod hira, an ira mga iginkakatapo puro nanlilingi han iya asawa. Ngan diri la ini an iya nakuha nga korona. Hi Adela maalagyamon ha iya. Kada adlaw pirmi ini nagdidigamo hit’ iya pagkaon ugsa mag-opisina. Nag-aatendir han ira panganihanglan ha balay bisan hiya may ‘da gihap’ personal nga kabilinggan.
Usa hiya nga pintor hin mga obra. Nagkita hira ni Enrico hin usa nga galeria kun diin may ‘da hiya naka-display nga obra nga gintitulohan hin “Journey to Horizon”. Usa nga babayi ha ligid han dagat. An paniplatan nadiretso ngadto ha kahirayoan kun diin an sidsid han saya han langit natunlob ha dagat. Ha tuo nga parte han kwadro, may ‘da sakayan nga nakadunggo andam pagsakyan hin bisan hin-o. Ini nga obra nakaplastar yana ha ira sala kun diin an mga bisita diri mahimo nga diri lumingi ngan magkinita hin may pagkatingala. Amo la ini an iya obra nga waray niya igtugot pagbaligya. An iba han iya mga kwadro ha galeria, baga la hin gin-anod hin mga balod. Madagmit ini nga nagkawara kadungan han mga kustomer.


NAMEMORYA NA NI Adela an iya mga buruhaton kada adlaw. Nakahigaraan na niya nga kada aga magdidigamo. Kun Sabado ngan Dominggo naman, mas damo an iya mga buruhaton— mamumunak, magplaplantsa, magluluto, ngan maglilimpyo hit balay. Waray kabulig kay hira man la nga duha an naukoy. Haros nagbibirik-birik na hiya hit’ bug-os nga balay para matapos an mga trabahoon. Usa ka adlaw, nagmugo ini kan Enrico, “Ginkakapoy man ako pag-inuro-iskrima hit’ bug-os nga balay. Unta, mabutangan hin portahan it’ at’ kwarto tikadto ha kusina para di na ak’ malipot pa ha sala.” Natuman ini. Ha sumunod nga semana nagpakiana hi Enrico, “Komportable ka na ba? Waray ka na ba kanihanglan?”
“Gusto ko padugangan an mga portahan para madali ko la paglusot-lusot tikang ha kusina diretso ha bodega, ngan pwede gihap’ makalusot ngadto ha banyo nga may portahan tikadto ha kwarto. Mas maupay unta kun makakonektar gihap’ an mga portahan ngadto ha labahan.”
“Sige, padudugangan ko na gihapon hin portahan ha pangaonan diretso ha libong.”
Di naiha nakompleto na gihap’ an mga porta. Nagin madali na ini kan Adela pag-agi-agi diretso kun mapakain hiya, ngan di na niya angay pa lumipot hin hurohirayo nga agian kay may ‘da naman damo nga mga lusotan.


HA PAGKAIHA NIRA nga pagtampo, maurog adto hi Adela ha bodega nga iya ginhimo nga studyo. Dinhi niya gintatago ha iya asawa an mga canvas. Nagpipintor hiya hin iba-iba nga konsepto nga mahunahunaan. Pero maurog diri niya natatapos. Usa ka takna, inabat hiya hin pagkauyam, kamaunga-unga. Lumusot hiya ha portahan tikadto ha kusina ngan nanara han balay. Nagbinaktas hiya tikadto ha merkado. Damo hin duro an mga tawo. Nahinumdum hiya nga tabo ngay-an hadto nga adlaw pero waray hiya plano mamalit. Naglinibot-libot la hiya didto, ngan pagtakas nagbaktas tipakadto hin mas mawada nga lugar. Nakaginhawa hiya hin maupay.
Damo an iya nakikita nga mga hulagway. Nahidlaw hiya han mga panahon nga nakakapag-exhibit pa hiya. Pero waray na niya ini mahimo pa kay waray na hiya tugoti ni Enrico pagbulig hin mga karampo ha larangan hin arte. Waray interes hi Enrico ha arte. Ha kamatuoran, nahingadto la hiya ha galeria kay gin-upod hiya hin sangkay. Waray hiya ginpalit nga obra kay waray ha iya nakaagaw hin interes labot la kan Adela. Tikang hadto nga ira pagkita, nahulog liwat an buot ni Adela ha iya.
Pagkaasawa nira, gindig-onan ni Enrico nga umundang na hiya pagpintor ngan mag-atendir na la hit’ iya bag-o nga estado ha kinabuhi. Hadto nga panahon, an huna ni Adela pwede niya isalikway an iya maiha na nga kinahiligan. Gintuonan niya hin atensyon an balay ngan iya asawa. Pero pagkaiha, umiliw an iya mga kamot han brotsa ngan pintura.
Bumalik hiya ngadto ha ira balay ngan sumandig ha sopa. Napasiplat hiya ngadto han iya obra ngan namingaw pakakita han dagat. Pumiyong hiya ngan namalandong. Nagbalod-balod an ibaiba nga mga ladawan ha iya panhunahuna hasta nga nangaturog hiya.Lumabay an mga adlaw, amo la gihapon an mga panhitabo. Regular niya nga naatiman an iya mga obligasyon ha panimalay tikang hit’ pagtilakat hit’ iya asawa ngada hit’ pag-abot hini. Mahimyang an ira paglungon. Waray hira mag-aaway. Waray gihap hira sukot nga iruistorya. Nahiara na la hiya nga mahintikos la ha ira kun ano it’ karuyag buhaton hit’ kada usa.
Usa ka adlaw, ginhangyo ni Adela nga kumuha la anay hira hin kabulig ha adlaw ngan ginlayon na la gihap’ niya pagsarit pagbakasyon hin harayo. Tungod nga maaram hiya magtimpla hit’ iya asawa, gintugotan hiya ni Enrico. An diri la niya natitimpla, an pagkumbinsir pagtugot ha iya pag-aktibar ha komunidad hit’ iya pagigin pintor. Nag-impake hi Adela ngan lumakat, nag-uusaan. Nadiri hiya pagpadul-ong. Nakadto hiya hin usa nga resort. Nagplite hin guti nga kwarto nga may ‘da la uusa nga guti nga portahan ha prente. May uusa nga halapad nga bintana ha sakob ngan usa nga banyo. Harani ini ha plaza. Kun kulop nga diri na masirak o kun aga, napakadto hiya ha plaza pagpasyada, di ngani pag-jogging o pagpahuway ha mga lingkuran ha ubos hin puno. Dinhi niya naaabat an kahaluag han kalibotan kay waray mga bungbong nga nakakasalipod, mga portahan mga magsasara hit’ iya mga taran-awon. Dinhi gihap nga plasa nananawongan niya it’ sukot niya igkataragpo. Usa ha ira nga masukot makit-an ha plasa in usa nga babayi, nag-jojogging o kun di man naglilinakat la ini libot-libot hit’ sementado nga laraktan.
Usa ka takna, imbes nga makadto hiya ha plaza, didto la hiya nag-inukoy ha kwarto. Ginhuros niya anblinds ngan nagpinamintana. Naipa hiya han dagat nga iya natatan-aw. Nagpaparumba an mga balod samtang an sirak nagpabilin hin mga magranggat nga mga brilyantitos nga nanlulutaw ha tubig. Ha unhan, nakikita niya an mga dagko nga edipisyo. Ha usa ka parte hit’ kalawakan makikita it’billboard hin usa nga babayi, elegante it’ panapton, nag-eendorso hin mahalon nga relo. Ginbinalik-balik ini niya kada adlaw pagkinita-kitai. Naeengganyo hiya pagkinita kay nanunumbalik ha iya an karuyagon pagpintar hin mga senaryo o modelo.
Ha iya paglinibot-libot ha plasa, nakita niya an iba-iba nga postura ngan ginbubuhat hit’ mga tawo. Karuyag niya madakop ha memorya an kada takna nga iya naeengkwentro pamaagi hin pag-obserba han katawhan. Pagbalik niya ha hotel, nagtikang na liwat hiya pagkinaras-karas ha papel hin mga imahe.
Sunod nga semana, nagdesider hiya pag-jogging ha plasa. Dara niya an iya wallet ngan pungpong hin mga yabe. Paghagos hin usa ka oras, bumalik ha hotel ngan naabtan niya an iya asawa nga naghihinulat ha iya.
“Naiha ka naman. Waray ka naman babalik.” Namutaw-an hi Adela nga usa ka bulan na hiya nga waray uuli.
“Nag-e-enjoy pa ako.”
“Kadi na. Uli na kita.”
“Gin-gugutom ako.”
Nakadto hira han restawran han hotel ngan nag-order hin pagkaon. Samtang ginseserbe an pagkaon ngan nag-iinistoryahon an iya asawa, nababaling an iya panhunahuna ngan pangitaan nagdto han dagat nga nakakwadro ha salaming nga bintana ha luyo han iya asawa. Nasikal ha iya pangitaan an mamahalon nga relo nga ginpaparayaw han modelo, an mga gudti nga balud nga nakikigmulay hit’ panahon, ngan an pag-uyon hit’ mga dahon hin lubi hit’ huyop hit’ hangin. Ha kaluyo hini nga iya panlantaw, nakikig-inistoryahon an iya asawa.
“Damo it’ naiipa ha aton pagtampo kay kuno waray kita panibugho ha matag-usa. Pareho kita libre buhaton it’ at’ mga karuyagon.” Nakita niya nga hi Adela harayo an panmahong-pahong. “Di ba, Del?”
“Huh?”
“Diba?”
“Mmm-mmm.”
“Sanglit damo it’ mag-asawa nga nagbubublag tungod hito. Pero iba kita kay may ‘da kita iwag ha kada usa. Diba?”
“Oo,” dagmit nga baton ni Adela bisan kun waray hiya may ginsasayoran hit’ iya mga pag-asoy kay sagipo hiya pagpinamurobuot kun ano it’ kaupayan ha kaluyo nga siyudad. Ginkinitaan niya an relo nga gin-eendorso han babayi ngan iya ini gin-ininopan nga nagbibinirik. Ginbibinayaan han kamot an kada bagis hin minuto nga gin-aagian.
Ginsangpit ni Enrico hi Adela kay baga na hiya hin tagpasamwak ha radyo nga di sigurado kun may namamati. “Balik na ha balay.”
“Diri ak’ mabalik. Mayda ko pa karuyag kadtuon.”
“Ngain ka na liwat? At’ ha probinsya it’ at’ balay. Kun karuyag mo ipapaayad ta an balay kun ano man it’ im’ gusto.”
“Diri ako. Nakapagdesidir na ako. May ko pa karuyag kadtuon.”
“Ngain ngani?
“Ngadto la ha kun diin pa ako makakaunhan. Basta la.”
“Ano it’ im’ karuyag signgon? Di ka malipayon? Ano it’ im’ karuyag, ighahatag ko.”
“Tugoti la ako, asya it’ ak’ karuyag.”
Natanga hi Enrico han ginkaibahan han iya asawa. Napausa hiya kun ano it iya ginhihingyap pa. “Sige, pero balik anay kita ha balay. Kana na, ay’ kalimti an im’ mga yabe.”
Ginkalasan hi Adela. Nahinumdum hiya han pungpong hin yabe nga iya dara. Ginkamkam niya an iya bursa pero waray hiya yabe nga nahiram. Ginpanginano niya an iya lingkuran, an salog, an iya gin-agian. Waray hiya nakit-an. Waray na gihap hiya mag-interes pamilngon ini.
“Nawara ko na an mga yabe. Pero sige la kay makakaabre ka pa man.”
“Sige, ako na la mag-aabre ha im’.”
“Diri ako makakaupod. Malakat na ako.”
“Adela maggiginastuhon ka la. Uli na la.”
“Ay’ kabaraka. Pwede ak’ magkakwarta. Tipiga na la ini nga extension card.” Nandagko an mga mata ni Adela nga nagpapasiguro kan Enrico nga makusog gud an iya paghingyap nga magkakamayda hiya hiagi, “Ayaw la kabaraka ha akon. Usa pa, mayda ko pa man natitirok.”
“Sigurado ka ba hit’ im’ ginyiyinakan?”
“Sigurado ngan seryoso ak’. Gusto ko makahirayo.”
Waray na makayakan hi Enrico. Bumuslong hi Adela han mga mata han iya asawa. Waray hiya nakit-an kundi mga mata nga nakatutok ha usa nga estranghero.

GIN-ANDAM NA NI Adela ngatanan han iya mga darad-on.Ugsa hiya pumalagiw, umagi anay hiya ha plasa, hirayo an pangitaan, ngan nagmulay ha iya panhunahuna an mga imahe han iya asawa, an pagsugot hini han iya mga hangyo, paglungon nga waray damo nga argumento. Sumamok gihap’ ha iya hunahuna an ira ginpundar nga balay, an iya maupay nga kaukoy. Pero ha ngatanan, naulingag hiya han iya minayuyo nga obra, ngan han gutiay nga bodega kun diin niya natago an ka parte han iya kinabuhi. Hito nga takna, sumidlit ha iya kasingkasing an mga pakiana nga di niya naluluwas ngan nababaton. Napalingi hiya ha kalawakan ngan guminhawa hin hilarom. Pagkatapos ginpurot niya an iya bagahe ngan waray paghialang ngadumayon ngadto han dalan nga iya karuyag subayon.