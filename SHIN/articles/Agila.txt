Si Huan, An Haroan, An Tingag, Ug An Agila
By Leonarda Bacaycay
Published: 1995

Maiha na nga panahon an naglabay, may ada usa nga tawo nga ginngangaranan si Huan. Si Huan an ginkikilala san kadam-an kumo usa nga matinambuligon nga tawo.

Usa ka adlaw siya an nakabati san panawagan san hadi san usa nga ginhadian, nag-aayat san sin-o man nga prinsipe nga posible mapangasawa san iya anak nga babaye kun makukuha sini an singsing san prinsesa nga nahulog sa butnga san kadagatan.

Diri man ngani siya usa nga prinsipe pero interesado si Huan nga karawaton an ayat san hadi ug mapangasawa an prinsesa.

Nagdesisyon si Huan nga kadtoon an mao nga hadi basi karawaton an ayat. Sakay san iya kabayo, si Huan an nangabayo tadong sa direksiyon san ginhadi-an. Nakalabay an pipira na nga bukid nga iya ginhadian, nakita ni Huan in usa nga haroan nga nagpupulu-puko sa tuna hirani san sapa. Iya ginpurot an mao nga haro-an. Gin-aparan an ukig ug ini an ginbalik ngadto sa sapa.

Dida san kahibalik na san haroan sa tubig ini an nagyakan, “Huan, tungod san imo pagkamatinambuligon, ginsasaaran ko ikaw nga sa oras san imo panginahanglan ako an mabulig sa imo. Sunoga la iton nga akon ukig ug ako an mabulig san imo pagkinahanglan,” siring san haro-an.

Human sadto padayon naman nga nangabayo si Huan. Pag-abot niya san usa nga kapatagan nakita niya in usa nga agila nga nakakulob sa tuna ug diri nakakalupad. Umundang ug iya ginpurot an agila. Iya ini ginhilot ngan sa dida nga ini an makakalupad na, ini an iya ginbutang sa usa nga sanga san kahoy ug ginkuha-an marahibo an usa san mga pako sini.

“Huan, salamat san imo bulawanon nga kaburot-on. Kun ikaw ngani an mangina-hanglan, sunoga la iton nga akon marahibo ug ako an dayon nga maharani sa imo,” siring san agila samtang si Huan an magikan na unta.

Nagpadayon si Huan san iya pangangabayo tubtob nga siya nagsusubay na san kabaybayonan. San mao nga higayon iya nahiagian in usa nga dako nga isda nga tingag nga nagpupulupuko sa kabarasan. Sugad san iya nabatasan, iya ini nga isda ginpurot ug ginkuhaan usa nga ngirit ug ginbalik ngadto sa dagat. San kahibalik, sa dayon naman nga nagyakan an tingag.

“Huan, salamat san imo bulig. Kun ikaw ngani an magkinahanglan, tubora la iton nga akon ngirit ug ako an dayon nga mabaton sa imo,” siring san tingag.

Human san maiha nga pangabayo, naabot na gud man ni Huan an ginhadi-an ug didto iya pa nahiabotan an pag-anunsiyo san hadi san sino man nga magkukuha san singsing ug magigin asawa san iya anak nga prinsesa. An mao nga singsing an makadamo na kahigayon nga ginpruybahan nga kuhaon san mga prinsipe sa dagat pero apisar sini pakyas la gihapon sira.

“Ako, Señor Hadi!” guliat ni Huan. “Ako an magkukuha san singsing san prinsesa.”

“Tampalasan nga tawo,” siring san hadi. “Ikaw nga usa la nga mangangabayo? Bisan ngani an mga prinsipe napakyas, ikaw pa?”

“Ungod, Señor Hadi, kitaa buwas san aga, dara ko na an singsing san prinsesa,” an patapod ni Huan.

“Sige, tutugotan ko ikaw. Pero kun buwas san aga diri mo madara an singsing, ikaw an papupugotan ko san imo ulo.”

“Oo, Señor Hadi, akon iginsasaad.” An mao nga pamulong ni Huan an iya iginluwas nga dako an kulba san iya dughan nga nagpapakiana san iya kalugaringon kun paananohon nga makuha gud man an singsing.

Nagpakadto siya sa baybay ug didto siya an nagparahunahuna. Nahinumdom siya san siring san iya mga ginbuligan nga haroan, agila ug tingag nga iya la sunogon an parti san ira nga mga lawas sa panahon san iya panginahanglan ug siya an ira bubuligan.

Gintuman gud man ni Huan, ug sa waray la pag-iha inabot an haroan, tingag ug agila.

“Huan, anano ba an imo problema?”

“Dako. Ako nagsaad san hadi nga buwas san aga dara ko na an singsing san prinsesa nga aada sa ilarom san dagat,” siring ni Huan.

“Waray iton problema,” siring san tingag ug haro-an. “Kami nga duha an magkukuha san singsing.”

Dayon naman nga gumikan an haroan ug tingag samtang an agila in nagsarit nga gumikan ug sunogon la an marahibo sini kun pagkinahanglanon na an bulig.

Waray pag-iha inabot na an haroan ug tingag. Banga san tingag an singsing nga dayon naman nga ginkuha ni Huan pakakita sini.

“Huan, aada na an singsing. Buwas san aga ihatag iton sa hadi,” pahayag san tingag ug haroan sa dayon nga pagbaya nira.

Kinabuwasan, aga-aga pa puno na san tawo an atubangan san palasyo. Karuyag nira masaksihan an kalamposan ni Huan san pagkuha san singsing o diri ngani an pagpugot san ulo sini. Sa entablado nakadto si Huan naghuhulat san hadi ug san prinsesa.

“Señor Hadi,” siring ni Huan samtang nakikita sini an paggawas na san hadi ug prinsesa tikang sa palasyo. “Aadi na an singsing san prinsesa.”

Namulagdat an mata san hadi san diri niya matuohan nga kamatuoran. “Mahal nga prinsesa, mao na ba ini an imo ginbibiniling nga singsing?”

“Oo, Amay nga Hadi. Mao na ini an akon marahalon nga singsing,” baton san prinsesa.

An hadi an nagkaada pagduha-duha kun iya pa ba tutumanon an saad san pagpakasal san iya anak san sin-o man nga makakuha san singsing.

“Bueno,” siring san hadi, “tungod kay nakuha mo man an singsing, aadi an kataposan nga kondisyon san-o mo hul-os nga makuha an kamot san prinsesa. Kinahanglan nga pumakadto ka siton nga ginhadian sa tabok san halapad nga kadagatan,” dungan tudlok san iya kamot. “San imo pagkadto diri ka masakay san anano nga klase san sakayan, baloto man o barko. Ngan diri la iton, pag-abot namon didto sa tabok nga ginhadi-an, kinahanglan naka-andam na in usa nga handa para san usa nga pangaon,” an sugo san hadi.

Tungod sini, utro na liwat nga nagproblema si Huan. Utro liwat niya nga ginsunog an parti san lawas san mga mananap, ug sira an dagmit naman nga nagka-abot.

“Diri iton problema,” siring san agila. “Sakay ka sa akon ug sira haroan ug tingag naman an bahala manginano san handa.”

“Oo Huan, sige kami na an bahala didto,” siring san tingag ug haroan.

“Dali na, Huan,” siring san agila. “Pagliwan na ngan sakay na san akon likod.”

Inabot an hadi ug an prinsesa sa tabok nga ginhadian nga dako an kahipausa san ira nahikit-an. Nalipay an hadi tungod nga bisan may naka-andam gud man nga pagkaon, waray naman didto si Huan. Pero an mao nga kalipay san hadi an dagmit nga napapas san makita sini nga si Huan an umabot ngay-an sa katapos-taposan.

Waray nahimo an hadi kundi igpakasal si Huan ug an iya anak nga prinsesa. An iya pagsupak an naliwanan san pagdayaw tungod san kan Huan urusahon nga mga binuhatan.

Sa paghibalik na nira Huan, prinsesa ug san hadi ngadto san lugar sini, si Huan an ginhimo san hadi kumo sumusunod san trono sini.