Salamagan
By Santiago Figueroa
Published: 2014

UMURUDTO NA NAG-IINURUGYAG pa kami ngan han kasangkayan ko hin musil-pusilay. Waray ko inabat nga panaghap. Basta kumabad na la dida ha ubos han akon pinakasalipdanan nga alad in lambong hin tawo nga lumalabay. May sablay niya nga bag. Paglahos la ha akon, manapulo na siguro kapitad an kahirayo, lumingi adto nga tawo, tagaan ako han iya talintuturo, ngan magpabuto, “Bang, bang, patay ka na,” waray ukoy-ukoy hin pitad. Nagkabuslong an amon mga mata; waray kami nagkilalaay. Bumalik hiya hin pagtadong paglakat. Ginkinitaan ko ngada han pagliko tipasulod han agianan ngadto ha balay. Pagsaka ko han paningudto, nakadto na ha lamesa, nangangabesera.
“Ambi anay kan imo Tatay,” kunsi ni inay.
“Uruambi,” nganiya, “diri na ito uso.”
Pagdaop ko, tumukdaw hiya ngan pag-iburuhaton ako. Karuyag kunta niya ako ig-itsa tipaigbaw ngan tipaubos saluhon. Pag-abat nga diri niya mahihimo, kulaos naghininga-hinga: an iya paghingas ginhimo nga pagpatawa.
“Nga berat han iya iroy, hin bug-at na man hini nga salamagan. Ano ngani an ginpipinakaon mo hini, ha? Hitaas na pa gud ada ha akon. Aber?”
Nakipagtalikuray hin pagsukol; tagatalinga ako ha iya.
“Makakausa ka pa ngayan kabangkat hin bugas, Entoy.” Dagos gumukon an buhok ko hin pag-ugay. “Kundi, pwede na ada.”
Binutangan hin mahinay nga suntok an braso ko ngan umatubang hiya ha akon, sige an paglinuob-luob ngan pagdyinab-dyab, nakikipagbuksingay. Ta, kay mulay man la ini, inungayan ko. Ginhugot ko an akon musil-pusil.
“Bang.”
Nagpakatiru-tikwadol hiya tipaatras ngadto han bungbong, nahikakaptan an sugbong nga kunta tinamaan, natitingyay an nawong. Nagtininghakon. Nganiya, “Entoy, antes ako gul-an paghinikaginhawa, may ko itututdo ha imo. Pumusil ka ngani hin tawo, siguraduha nga patay ha una mo nga pagpabuto, kay makabulos pa ngani, bangin ikaw lugod it’ mamortalan. Ig-a, siring pa, right between the eyes, bang. Dedbol.”
“Gintitinutduan mo pa gud it’ nga im’ anak,” kunsi ni Nanay, “hin aadi duro na ngani it’ kamakiaawayon. Maupay daw yana kay bakasyon, kun diri, kada adlaw, haros, may sumbong ha akon it’ iya maestra.”
“Kay hira man,” nganakon, “kamasunlog.”
“Hino nga hira?”
“Mga klasmit ko. Labi na gud it’ iito nga Luis Bagis.”
“Ano man ito hiya?”
“Bagaka man hin pulis nga mag-inimbestigar,” sumagbang hi Nanay.
“Sarabutan mo.”
“Aw, ngay-an? Sige. Anak ito hiya hadton… ano man, an… maaram ka na. An magurang hito ngabata amo iton makarit yana mag-eskrima, kuno.”
“Tibulos gad hira.”
“Di gad, asahan mo man ito.”
“Di na gad liwat ako tiasa, kay elementary la ito, gradwit na ako hito nga urueskrima. An akon la, kay ano man in ira pagpinanmenggar?”
“Bengar ngani nga ano? Sunlog la ito nira hini.”
“Ano man ito nga klasi hin sunlog, ha, Entoy?”
Waray ako hito makagsagbang. Hi Nanay lugod. “Hiunong gihapon ha imo, maiba pa ba?”
“Ano man hiunong ha akon?”
“Kay, an hadto pa gad nga hitabo.”
“Ikaw, Entoy, ikinaaawod mo ako?”
“Ikaaawod ka na gud hito, an ak’ pa daw mga kalag,” sumagbang na liwat hi Nanay. “Pastilan, ikaw it’ idolo hito, ngan supo pa gud ha imo hin kamaisog. Makausa magdara na ito hin sundang ngan manibo ha eskwelahan. Ribok gad, pati na an baryo.”
Ngumisi hito hi Tatay, sugad-sugad hin may naisip nga tiaw. Nga laong, “Ano ka na nga grade?”
“Five.”
“Five, ha? Aber, three hundrid sixty-five times sixty, pera man?”
Iginhinagidhid ko an akon tiil ha salog hin pagtinayms, waray gud ak’ makakakuha.
An Nanay man, umentra liwat, “Amo na ito, kay katalawan umatubang hin libro, ambot kun diin sumupo.”
Gintinutok hito ni Tatay hi Nanay hin paurok-urok; ginmuop ha balay in pagmingaw nga an karasikas han kapisuan ha sirong ‘say la nakagis.
Pagyakan na ni Tatay, ngadi ha akon an pangita. “Bakay naghayskul hiya, kasiring ada nga buloker na la kita kay elementary la. Bali waray grimater o sentido kumon na man la. Ano an iya kasiring hadi yana nga pakagawas ko dayon? Hadto nga ginkinarawat niya, nga iginpaayad pa ngani hini nga balay? Hadton pakagkalit ko nganhi? An kalipayan daw niya hadto, nagburod pa gud.”
“Hus,” kunsi ni Nanay. “Inaano daw la ini nga tawo?”
“Ano nga inaano? Ikaw dida it’ hasta ngada yana nagbibinasul pa ha akon hadton paghiukoy mo hin pag-aram. Kay ano, di ba karuyag mo liwat adto? Baton.”
“Ta, hala, oo. Tana pangaon, mahagkot iton sabaw. Anay, sige la kamo, nahimangno ada hi Iday.”
Naniid kadaliay hi Nanay ngan nagdali-dali ngadto ha sulod, igo la hin pagpahugpoy han minasus-an nga nagtitikang pa la pagkurahab. Han ginkikinantahan na niya adto hin buyaboy paglibang, umukoy hiya usa kadali pagsiring ngadi ha gawas: “Kan tatay kunta hirigutan adto nga akon gintola.”
“A,” kunsi ni Apoy, nga umukoy anay paghinagurot hin sabaw, “waray sapayan, waray sapayan, may okasyon man, may okasyon man. Aadi pa ngani in bahalina nga waray pa gad syete biyernes an pagkalubong, waray pa gad, kundi ginpaukad ko nala, agwantahi nala.”
“Oy, salamat, “kunsi na man ni tatay kan Apoy. “Balitaw buotan gad ha akon ito nga imo anak, ka di la niya pagbilib ha akon. Baa, bisan grade six la ini, wais na bata eto, siring pa didto ha Manila, madunong. Three hundred sixty-five times sixty? Kamadali. Dos mil sien nobenta diyas. Master ko ito, kay amo la ito an gin-sinuma-kumlawdihan ko han akon paghi-goodbye Samar.”
Sumiring hi Apoy, “Maupay,” sige an samsam, “maupay nga kaluto.”
“Tay,” nganakon, may may ada ko unta igpapakiana. Kundi an tingog ko waray batia. Nag-aalang pa naman ako. Di ko pa man gud hiya kilala. Baman han pag-uli niya han hani, kadaliay man la adto, ngan gab-i pa gud la an pagpapakita niya, baga-baga kunsi ni Apoy hin morto. Ngan hadton una pa hito, kaiha na daw, kay waray pa ngani ako pagtitikang pag-aram han iya kapriso.
An hinpatungdaan lugod hadto, tungod kay istoryahon ha baryo, mag-aram nga tanan, bisan an kabataan, nahibabaruan ko. Gin-challenge man hadto ni Tatay an pinakamakarit nga parag-eskrima dida ha amon nga paghihigawas pa la ha prisohan tikang han pakamatay. Humangaw adto nga tawo ha bintana han balay niya ngan nagsiring:
“Waray pa ngani paghahagkot an higdaan ko didto, pababalikon mo na liwat ako.”
Hi Tatay na man, nga nakada han libong, bumaton hin pagkasiring: “May ada na masaliwan ha imo paghigda didto, kay huhuliron ka man dinhi ha lubnganan.”
“Maiha pa daw adto ukaron.”
“Ta, an darad-on ko gintima na.”
Nagpiling-piling adto nga tawo nga baga hin guol na hin yakan.
“Hulat.”
“Huhulaton.”
Umurudto na adto, nanira na an kabablayan. Ngan dida han pagmingaw nga ginmuop han baryo, kalanoy nga hindudunggan an hinaranting han nagrarapu-rapu nga mga binalhag, higlalaba.An sinisiring nga Goodbye Samar.Kay gamiton mo ngani hiaantaw ka gud man nga’t ha Munti, kun di man nga’t ha iba nga kalibutan. Ligas na mahuman an away. Kapin karuhaan an tama hadton usa, may lumapos han lawas, may haros umutod han liog. Samaran liwat adto hi Tatay nga naglakat ngadto ha bungto pagsumat ha pulis nga nakamatay hiya hin tawo.
“Panhimulos ko la adto,” ngalaong, “han pakamatay niya han akon amay hin sugad gihapon nga hitabo.”
Adto nga hitabo kun iniimadyin ko sugad-sugad hin sininggolay nga pinsing dida hiton mga ninja nga sine nga danay ko hikit-an kun gin-uupod ako ni Nanay ha bungto. Tigkadto hiya pagbaligya hin manok, baboy, duma, utanon o kun ano la nga gikan ha uma nga asya an nagbubuhi ha amon hadton una.Hanin urhi, tigkadto liwat hiya pagkuha dit’ ha post office hin padara nga alawans kuno, ambot kun tikang diin, kay priso pa man hi Tatay. Hi Tatay man liwat nahuhunahuna ko nga sugad han bida hiton sinisiring ko nga sine: ladawan hin kaharangdon, sikil an lawas, manungdo an gios, inihap an pulong, antigo ha eskrima, waray paglimbong, waray pagkalit, waray inaatrasan, kundi an kamaisog niya makaharadlok la ha kaaway nga magraugdaug, ginagamit la hin panabang hiton kababayin-an, kabataan, kalagsan, kablasanon, bisan hino nga gintatalumpigos, labot la ha paggamita hin self defense.
Gindudum-itan ngani adto nga ladawan ni Tatay ha akon hunahuna, kadagmit ko mahangrit. Sanglit man ginduduroy ako hin sunlog nga ano pa, kundi away an hingangadtoan. May nasiring nga nakatapang la hi Tatay hadton pagdaug niya han away nga iya ikinapriso. May nasiring nga waray na an pagkakatpong niya ha pag-eskrima, labi na kay hin kaiha na niya nga priso, suruholan hin pamatay ha gawas. Matuod may ginkinarawat hi Nanay, naatpan hin yero ngan nabungbungan hin kahoy an amon balay, ngan nakagbisita hi Tatay ha amon hin tago. Amo nga karuyag ko manginsayod ha iya.
Waray na ako pakagpakiana kay nagkaabot na man in kapatoran, kasangkayan, kapadihan, manhindara hin sumsuman ngan irimnon, dugang pa han akn Apoy bahalina. Nagbubugiot hira nga nag-inirignom dida han haligot namon nga pangaraonan, hi Tatay nagbibinida han iya mga kaagi, nahimumutnga ha ira, baga hin boss han mga kontrabida. Kaaringasa hadto nga kalipay. May pagkinaranta, may paghinarahara. An karukayakan nadalunot la dida han waray hunong nga pagtinagay-tagay.
“Kun ayaton ka yana, padi,” pakiana han usa, “maano ka man?”
“A,” kunsi ni Tatay, “masiring gad ako nga pass.”
Nagpakabati na liwat an iba ha baryo ha kan Tatay pag-abot. May naagi ngani ha atubangan, nahinay an paglakat, nagliliningi-lingi ngadi ha balay. Paghuruhudlomay la , nakadi na gud man an batan-on pa nga suhag hadton ginpatay ni Tatay, may taklos nga binalhag, may mga tambong nga nasunod. Natapak pa la hiya ha amon libong, nahangaw na hi Tatay ngan say pa gud nag-una hin pagyakan.
“Uli na la,” ngalaong, “kay diri ko buot pumatay ha imo. Di ta ikaw uungayan hin eskrimahay. Graduate na ako hito. Tama na ito nga paraptayay dinhi ha aton, waray hito hinngangadtuan.”
“Kanan kandidato man adto speech,” kunsi han nagubat. “Corrupt ka na gud man ada, napatay ka na la kun sinusuholan, pakalit. Siring na la kun nahadlok ka hin atubangay.”
Nagpiling-piling adton akon amay nga baga hin guol na hin yakan.
“Hulat.”
“Huhulaton.”
Malusad na hi Tatay, waray man taklos nga salsalon, may ada lugod sinuksok ha hawak. Makausa la hiya magpabuto, bang. Dedbol.
Damo in nagsagdon kan tatay hin pagkalagyo na. Nasiring man la nga diri hiya tidalagan kay an balaod nakadi ha iya daplin. Huhulaton la niya an pulis, higagawas man hiya dayon. May pinanngaranan hiya nga mga big shot ha pamunuan nga damo iton masusugo nga abogado pag-ataman han iya kalipungan: waray adto nga kaso. Kundi gin-inulit-ulit adto niya: an paggubata ha iya hadton namatay nga armado nga sumakob han iya libong, an pag-ihurugot hadto han nahitataklos nga binalhag, an kahipiriti niya pagpusil hadto han iya rebolber, armas nga ginpagamit ha iya han mga awtoridad kay asset man hiya hin pagtiktik hiton mga kriminal.
Kahuman han hitabo nagbungkas na an irignom. An pipira nga nahibilin nagtinag-usa-usa panguli. Ha katapusan hi kami na la nira Nanay, hi Iday, hi Apoy ngan ako an kan Tatay ginsisinumatan. Nagsirom, ginsindihan ko an petromax. Nahingaturog hi Apoy. Nag-uusahan na la hi Tatay nga natangka didto han gin-irignoman, an iya pusil nakada ha atubangan niya han lamesa nga puno pa hin gamit nga mga baso ngan hin natutura nga sumsuman. Hubog-hubog na gad, sige pa an pagtinagay. Gintagayan ako, ginsaway ni Nanay.
“San-o pa man ito nga bata pagtitikang pag-aram?”
“Diri ito asya an angay niya pag-adman.”
“Lugar nadiri ka nga nainom ako.”
“Waray sapayan ha imo, lagas ka na, it’ imo kinabuhi waray na.”
“Sarabotan mo hit’ akon kinabuhi.”
“Maupay na la nga diri ako nasabot.”
“Pero maaram ka na yana nga secret agent ako, may license to kill.”
“Ambot, waray ko labot.”
“Kay maraot, karuyag mo sidngon. Kasiring mo liwat nga diri ako maaram hito, nga manghak na gud ako, diri inaalpan hin kaluoy o pagbasol. Patay gad la it’ waray hito. Ambot pa man ngani.”
“Kay ano man nga sige ka la gihapon hito nga kinabuhi?”
“Kasiring mo kun waray hito may ada ba ako? Kairo niyo kun waray ako.”
“Hino in nasiring ha imo? Nabuhi man hito kami hin waray ka.”
“Aw, ngay-an. Ta, hala, makadi na ako. Upaya na la nga pagtimangno hiton kabataan. Entoy, kada harok hiton akon kamot.”
Nahingatawa hi Nanay. Nga niya, “Nag-inakturon ka na liwat, kahubog mo na gud man. Hi Iday, di mo pahahadkon.”
“Sige, hi Iday anay.”
Itinigbaw ni Tatay an iya kamot ngadto han bata nga idinuko ni Nanay hin pagpaharok.
“Kadi ka na, Entoy.”
Ginduso ako ni Nanay. “Tuna ngani, pakiugayi na la anay basi hingaturog ngan mahawhawan.”
Pagharok ko han iya kamot, sumiring hi Tatay: “ Nga salamagan ini, dadaop gad dayon kun tatawagon ka. Pagbuotan. Sugot kan imo Nanay kay diri ka maghihikaraot. Ako, makadi na ako, kay nasiring hi imo Nanay nga waray ko na maupay nga mabubuhat para ha iyo. Waray ta ngani ikaw katutdoi hin eskrima nga gintutdo ha akon han akon amay. Kundi waray sapayan. Maiha man ngani ito pag-inadman, ngan makuri pa gud. Adi man it madali. Diri ini Danaw, genuine ini nga smuggle. Sugad hini it’ pagkapot. Gamita an duha mo nga kamot. Iton pagkablit sinusugad la. Maaram ka na? Sige daw.”
Matiaw-tiaw nga mga mata an igintutok ni Tatay ha akon. Waray ko na hikit-i han pagbuto. An siyahan ko nga hinkit-an, hi Iday nga nakupkop kan Nanay, nagkikinurahab, kundi waray ko hidudunggi han akon panimungol. Hi Tatay, baga hin nahirasok an pagkasandig niya ha iya lingkoran. Naigo hiya dida ha igbaw han tuo nga mata.
“Nga disgrasya man daw,” kunsi ni Apoy, “nga disgrasya man daw.”
Amo man an siring han ngatanan. Kasabot la nira.