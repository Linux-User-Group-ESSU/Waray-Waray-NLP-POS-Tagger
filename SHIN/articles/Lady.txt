An White Lady
By Ota Rebil

Published: 0000

Manually tag words in this document as frequent
Nagin pirme na nga estoryahon an white lady nga nagpapakita hin gab-i ha masirom nga
sementeryo han San Roque, usa nga pobre nga bungto nga nga naaagian han Maharlika Highway
nga nagpapahot ha probinsya nga sugad hin gin ubahan han panahon, an Samar.

May mga nasering nga an kaurusahon han babaye nga may busag nga sol-ot in makikita ha mga alas diyes han kagab-ihon. Tunay nga nagkakahadlok ngan namamarat god an mga barahibo han mga nagpakakita na hini labi na an mga magtinuoron han mga murto, kapre, unglo o aswang
nga kuno padayon nga nakikit-an ha probinsya nga mahinay an pag-uswag.

An San Roque in pobrehanon nga bungto kun diin mayorya han mga tawo nabubuhi ha pag-uma ngan pangisda. Bisan kun nagin munisipyo ini may sisenta katuig na an naglabay, matatad-
an la gihap ha poblasyon an mga godtiay nga balay nga himo ha kawayan ngan pawod bunga han
kakorian nga mapadokwag han mga molopyo an panginabuhi tungod han mga bisyo nga nagin parte na han ira panginabuhi sugad han bolang hin manok,tong-it,sugal, pag-inom hin makahurubog ngan mga pambabaye han mga kalalakin-an.

Kun may pira man nga nakapagbalay hin konkreto waray iba kundi an mga nagpabalhas ha langyaw ngan mga kurakot nga opisyal han bungto.

Ha kahilab-an han Maharlika Highway mga tunga hin kilometro tikang ha sementeryo han
bungto igintindog an usa nga negosyo han mayor an tinawag nga “Balay han Kalipay” kun diin nagliliaw libang an mga kalakin-an kun gab-i pinaagi hin pag-inom ngan pag-angbit han mada liay nga kalipay tikang ha mga kabataan nga nag-aantos ha kakablasan.

Dire mag-aram an kadam-an nga waray pakasulod ha gindadayo nga institusyon ha San Roque nga ini in sentro han prostitusyon. Ngan an makangingirhat pinanag-iyahan ini han meyor. Dinhi napakanhi an mga lalaki nga may mga asawa nga nagmiminopos, mga daugan hin hoygo ngan mga kalalakin-an
nga una nga matilaw han surondon nga sala ha kalibutan.

Mga usa kakilometro naman tikang ha paralitan han unod matatad-an liwat an usa pa nga negosyo ni Meyor Cho an galyera o bulangan kun diin nagtuturogpo an mga paragbolang kada
Martes,Hoybes,Sabado ngan Domingo.

Ha poblasyon han San Roque, ha balay mismo han mayor nadayo an mga madyongera,pa-
ragtog-it ngan sakla. Kan mayor gihap namamalit hin baras an bug-os nga lalawigan kay ginangkon niya an mga baybayon nga nasasakop han San Roque.

Ha usa nga pobrehanon nga balay ha butnga han San Roque permi na an paglalantugi nahihitabo.

“Iukoy na an imo kasaranggapanan anak, dire tingali karuyag han Diyos nga magkamayada
ka edukasyon”,pahinomdom ni Man Onsoy ha anak.

“Ngan mahinugad ha iyo ni inay nga di masabutan kun hain makuha hin isusun-ad kada pag
ool-ol hit bitukahan dara hit gutom?”hi Mara sumagbang nga may kauriton.
“Dire gad anak an ikinahahadlok ko an imo paglalakat hin katotnga han kagab-ihon, bangin
kun ano na an mga binubuhat mo ngan maghikaraot ka.”


“Poyde ba itay ayaw na panginlabot ha akon binubuhat, total waray ka man nahihimo hit imo responsibilidad ha ak kumo anak, sanglit alayon daw ayaw ako pogngi ha akon mga karuyag.”

Nag-eeskoyla hi Mara ha ikatulo katuig hin Political Science, pirit niya nga igin kakamang an pag-eskoyla agod mabag-o an iya kinabuhi. Nagsasawa na hiya ha pirme nga paghinapdos han iya tiyan ngan para mabag-o nakapinsar hiya hin pamaagi nga makakakwarta hiya bisan kun baga maraot kun baga mababaroan han iba kundi iya ini bubuhaton para kumita hin kwarta ngan may magastos ha iya pag-iskoyla.

Nabubuhi ha paglalabas hin isda an tatay ni Mara ngan an iya nanay pirme nga nagsusugal
ngan pirme waray ha ira panimalay.

Patag-usa kun umagi an sarakyan ha San Roque ngan bisan kun dinhi naagi an mga bus tipakadto Mindanaw gintutuman nga adlaw la maabot ha Samar para dire mabiktima han mga pagtikas ngan panholdap han mga rebelde.

Ha mga kagab-ihon nga waray tawo ug maupay an panahon an pagkadto ni Mara ha sementeryo agod buhaton an papel hin usa nga murto.

Pinit an bulan, mamingaw an palibot, mataghom an hoyop han hangin, kahuhuman pala ni
Konsehal Perfecto magpakalipay ha “Balay han Kalipay” han tigda la nga di umandar an iya sasakyan nga modelo 90. Pirit nga nagbaktas an konsehal ha masirom nga kakahoyan ha atubangan han sementeryo. Nag-uusahan ha iya paglakat an konsehal tipauli ha iya balay ha kabotngaan han bungto. Ha kasidman mga syen metros pa an distansya natan-aw na niya an ma kaharadlok nga White Lady, nakadognit pankasal ngan nakalugay an halaba nga buhok. Nagtikang an kahadlok han konsehal, nawara an kaisog niya ha konseho ngan naglaksi an tibok han iya kasing-kasing.

Tumabok han Highway an babaye nga murto ngan nanaghoy nga hinay nga naglakat daw sugad hin tukal ha tuna. Nadogangan an laksi han putok ha kasing-kasing han konsehal ngan tigda humuyatang ha ligid han kalye. Domaop hi Mara, waray na kinabuhi an konsehal ngan ha wallet nakuha an mga bug-os nga tinagmel kumo sweldo han mga illegal nga mga paglakat ngan allowance han konsehal.

Kahuman nga makuha an disisaismel ka pesos ha konsehal waray na magpakita an White Lady hadto nga gab-i.

Ha lamay han konsehal bumisita hi Mara. Kadam-an han nakidugok han kasubo an mga na-
tagan hin bolig han nabubuhi pa an kurakot nga konsehal. Nakadto gihap an amay ni Mara nga kaedad la han konsehal. Pareho han gingagaraan nga batasan han mga taga San Roque damo an lamisa han lamay nga napupuno hin mga horoygo nga gingagamitan hin baraha. Kahuman humiling ha longon lumingkod na ini hausa nga bakante nga lingkuran nga plastic.

“Pade Onsoy , maswerte ka god hit nga imo anak, waray la sabota mahuhuman na ngayan an
kolehiyo”,pag-abri han usa nga sangkay ni Man Onsoy.
“Pade, maduroto la an anak ko, nag-aahente hin aplayanses, sanglit pirme may komisyon.”
Waray iba nga maaram han sikreto han White Lady kun dire hi Mara ngan hi Meyor mismo
han San Roque.

Domingo han gab-i. Pagkatapos nga magliaw-libang ha “Balay han Kalipay” ni Mr. Pornada,Budget Officer han munisipyo in tigda nga nag-aberya an iya motor nga dukati. Na-
piritan maglakat ha ligid han sementeryo an opisyal ngan han na ha yungod na hiya han sementeryo tigda nga gumawas an ginkakahadlokan nga White Lady. Ginmakadaraop han lalaki an murto kundi samtang tihirani hiya napaharayo naman an babaye nga busag ha iya. Nawara
ha butnga han kakahoyan an White Lady ngan manilampuson nga nakauli an budget officer ha
ira panimalay.

Kinabuwasan istorya god ha munisipyo an White Lady nga nagpakita kan Mr. Pornada.
Tunga an opinyon han mga nakabati, may nasering nga normal la kuno ito ha sementeryo nga puro kakahoyan, may nasering nga usa ini nga kalag nga naaro hin hustisya pero mas segurado waray gud hibabaroi an sekreto han White Lady.

Miyerkules,kulop ngan waray klase hi Mara ha kolehiyo nga sinusodlan ha kabesera han lalawigan. Dumaop hi George nga iya kosoylo ha iya kinamumutangan nga lindong han Narra ha
atubangan han administration building.

“Segi na Mara sunod na ha ak karuyag.”

“Kun karuyag mo nga magkadayon kita ako an sunda George.”

“Pero karuyag ko nga matuman an karuyag ko nga magin tambalan, nasering hi Lolo Gusting nga kumadto ngani ako hin gab-i ha sementeryo han San Roque makakaaway ko in higante ngan kun mapirde ko daw asya na hin pagkamay-ada ko gahom nga makapagbulong.”

Segi ikaw bahala pero tigamni tikang yana break na kita.”

“Masakit an desisyon mo Mara, pero dire mo ako naiintindihan ngan ano pa an serbe hit aton relasyon kun dire kita magkakaintindihay.”

Gab-i han biyernes masirom god hin duro an palibot han sementeryo han San Roque ngan
mga bukatkat la an nagsisiwak han masirom nga lubnganan. Ganado hi George ha iya paglakat-lakat agod matuman an tuyo ha sementeryo. Masirom man ha gab-i dire poyde an pagdara hin suga subay han sering ni Lolo Gusting kay dire mapakita an higante nga maghahatag hin gahom.

Mga beynte ka pitad ha butnga han sementeryo nasilag an babaye nga nakabusag ha ulitawo nga palakat-lakat ha mga pantiyon. Gintawag an babaye,”Miss anay daw!”waray lingi an babaye, na-
hipausa an ulitawo ha pagharayo hini ngan gupong nga sinundan an babaye. Napatunob hi George ha madalunot nga bawbaw hin usa nga pantiyon ug nawara an balanse. Nahulog an uli-
tawo ngan tumama an ulo ha dako nga bato. Kinabuwasan naagian an patay nga lawas ni George ngan ha bulig han mga molopyo gindara ini ha ira lugar.

Dire gud maaram hi Mara han dinangatan han iya anay konsoylo. Nahibaroan na la ini ha mga hurob-hurob han mga taga San Roque.
Usa nga gab-i nagkita hi Mara ngan Meyor Cho ha sementeryo, nagpasabot hin kauriton an mayor ha butang nga di pa niya nakukuha kan Mara.

“Ano ka ba Mara, mahuhuman mo na an imo kurso dire mo pa naitutobyan an imo pagkababaye ha akon, sawa na ako ha puro harok ha aton mga kawat nga pagkikita.”

“Meyor kun ungod nga mahal mo ako ihatag na an hingyap ko nga balay ha kabesera
nga bungto.”

“Ano nalulurong ka na ba, paonan-o mo iiisplikar kun tikang diin an kwarta nga imo iginbalay ngan paonan-o kun hibaroan han mga molopyo an relasyon naton di perde ako ha sunod nga eleksyon?”

“Kun sugad hulat la mayor 19 pa la ako ngan 55 ka na, kaya ko ihatag an hingyap mo nga anak nga babaye nga dire kaya maihatag han madyongera mo nga asawa.”

“O segi mahulat ako Mara, pero kun dire na ako makailob andam ako magpublikar nga ikaw an White Lady ha sementeryo han San Roque.”

“Ayaw ako tarhoga mayor, dire ako pulitiko, waray mawawara ha akon, pero ikaw?”

“Mara sorry , dire ko karuyag nga mawara ka ha akon.”

Gab-i nga dominggo han Mayo. Nagab-ihan hin panguli an mga tawuhan ni mayor tikang han derby ha boblangan nga panag-iyahan han ira bosing nga hi Meyor Cho nakasakay ha pajero ngan humapit ha “Balay han Kalipay” ngan nag-irignom hin pera ka kahon hin serbesa. Nahibaroan han White Lady nga nagdaog an mga ini hin sobra tunga hin milyon ha derby.

Nagbantay an White Lady ha yungod han sementeryo ngada han pag-agi han grupo. Mga hubog
ngan waray mga balatian an mga tawuhan han mayor. San-o pa maabot an atubangan han sementeryo nakita na han grupo an pagtabok han White Lady ha highway. Pagyungod han grupo tigda nga nagdupa nga tumapo an White Lady. Kinabig an manebela han drayber para dire maligis an babaye. Bumonggo an sasakyan ha puno han dako hin duro nga akasya ngan patay ngatanan an sakay hini. Sobra tunga hin milyon an nakuha han White Lady ha grupo.

Kinabuwasan ha kolehiyo, pagkahuman han iya klase nagpaupod hi Mara ha iya kaklase ha
tayaan han lotto para tumaya.

“ Natuod ka hit lotto Mara? An akon kasabot mas posible pa an makaukoy ha Mars kontra hit pagdaog hit lotto.”

“Sobra ka man Ester ,an nadire dire madaog, ngan an nadaog dire nadire ngan maaram ka hi
Rizal nga aton bayani nagin paragtaya hin loterya ngan nagdaog han nakadto ha Dapitan.”

“Kun sa bagay anak ka god la hin tong-itera.”

“Hoyo Ester mas bigtime ako”, nagngirisi nga nagbulag an magsangkay.
Ha balay naabtan ni Mara an iya tatay nga nagkokori ha pagharing hin kalayo ha ira abuhan. Tikang mahinomdom hiya mao na an nahigaraan nga pagtuon han pamilya kay dire kaya pumalit nira hin bisan tangke han LPG.

“Waray pa hi nanay?”

“Waray anak, mao nga ako an nagluluto, makuri god kun hilaw an kahoy dire naglalaga.”

“Pabay-i itay matatalwas kana pagginamit hin sungo.”

“Kay ano magigin kwarta dayon ito nga imo pag-eskoyla?”

“Naglalaum ako nga madaog ha lotto.”

“Anak, ayaw pag-inop nga nagmamata ka.”

“Anay, la itay magliliwan la ako hin bado.”

Ginharuk-harokan han daraga an libreta de banko ha sulod han kwarto kay pera kapesos na la maabot na hin milyon an iya deposito ngan nakuha niya an sugad nga kantidad tikang ha pagigin White Lady ha sementeryo han San Roque.

Namalandong an daraga. Ginpakianhan niya an kalugaringon. Nagpakiana kun tama an iya ginbubuhat. Kun waray niya adto buhata dire hiya makakatuntong ha kolehiyo. Yana usa ka bulan nala mahuhuman na an iya pag eskoyla ngan nakatirok na gihap hin iya igtitindog han
hingyap nga konkreto nga balay. Ngan nagdesisyon hiya, padayon nga makadto ha sementeryo
agod ipadayon an nahigaraan nga binuhatan.
Nagin makusog an mga sumat han White Lady ngan sumarang hasta ha iba nga bungto han lalawigan. Usa han mga nakakita ngan nagin biktima hini an anak nga tinedyer han kongresista nga kaupod han barkada dumayo ha “Balay han Kalipay” agod pumalit hin madali nga kalipay ha institusyon ni Meyor Cho. Ha paglikay han grupo nga mga hubog ha White Lady bumunggo an kotse ha dako nga puno hin akasya ngan namatay an upat nga tinedyer.

Ha pagkaalarma han konseho han San Roque ha mga makangingirhat nga panhitabo nagbuhat ini hin imbistigasyon ngan aksyon agod maibanan an mga panhitabo. Kumunsulta hin usa nga psychic an konseho kun ano an angay buhaton ha mga panhitabo. Igin rekomenda han
ispiritista an seremonya nga pagpalayas han maraot nga espiritu kuno ha sementeryo han
San Roque.

Haros dungan han pagtatapos ni Mara ha kolehiyo kumo cum laude sumarang gihap in notisya han iya pagdaog han lotto. An daan pawod nga balay hini in nabalyoan hin usa nga konkreto nga may desenyo nga moderno kaupay. Damo an nadayaw han nakab-ot nga pagasenso ni Mara ha edad nga 20. Kinagab-ihan kahuman han iya gradwasyon, umaro hin pasaylo an iya
nanay han kahugador hini ngan nagsaad nga dire na hiya magsusugal.

Gab-i han domingo ginbuhat an ritwal pagpalayas han maraot nga ispiritu nga nanbibiktima han mga umaragi ha San Roque. Singkwenta mel pesos an gin aro han psychic ha munisipyo ha serbisyo pagpa-iwas han maraot nga ispirito.

Aga pa sumimba na hi Mara agod umaro hin pasaylo han iya mga binuhat ha makagarahom nga Diyos.

Damo an nagosyoso han seremonya ha sementeryo ha pagpalayas han ispiritu nga naghatag hin kahadlok ngan nakamatay hin kadam-an nga mga magpakasasala nga mga tawo. Kaupod hi Meyor Cho ngan konseho ngan hi Mara in nakikiusa han seremonya nga ginhimo han ispiritista.

Samtang nakikimalooy an ispiritista ha maraot nga ispiritu nga iukoy na an pagsulay ngan panbibiktima han mga buhi sikreto nga nagtatapo an mga siplat han mga mata nira Mara ngan Meyor Cho. Waray god maaram han sikreto ni Mara ngan han White Lady ngan han pakikipagkita hini kan mayor ha mga diyes oras han kagab-ihon. Han ikatulo ka beses na nga nakikimalooy an psychic ha ispiritu nga dire na magpakita o magsulay ha sementeryo ha San
Roque, nagliliro ha huna-huna ni Mara an;”Tama ka makisalapi nga ispiritista kay tikang yana
dire na mapakita an White Lady han Sementeryo han San Roque.”