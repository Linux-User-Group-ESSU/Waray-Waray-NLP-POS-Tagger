Tagil-aw
Nanlalapdos ha mga paa ni Uyo an naghuhubas nga mga balud samtang iya ginsasaog an iya baloto tikadto han kahibabwan han baybayon
Iya ini igin gaod ha usa nga tood nga napungdol kahuman han bagyo
Pirmi ini sugad kada kulop
An pagsiwak han syahan nga bituon han pagsirom an sinyales hin pagbalik na ha katunaan kahuman han magpuon nga panagat ha lawud
Waray gud mapuno an iya balahoy nga nakahigot han iya hawak
Lima nga manlalara, upat nga ubod, ngan lima man liwat nga kulabutan
Mano!!! Mano!!!! guliat han iya grade four nga manghod nga hi Dodoy samtang nagdadalagan nga natapo ha iya
Dodoy! Pastilan, waray ka gud anay pagliliwan hit nga im uniform! saway niya han iya manghod
Naka 100 ako han amon spelling, mano!!panhambog ni Dodoy
Usa la iton karuyag sidngon hini, makadto hira ha sawang hiton Sabado para pumalit hin ice cream
Asya ini iton ira kundisyon kun nakaka 100 hi Dodoy ha iskuylahan
Dos anyos pala hi Dodoy han kadisgrasya han ira amay samtang nasakay hin habal habal tikang ha sawang
Waray naliwat bumalik an ira iroy han mangalayon ini ha Manila
Ginbuwaan nala niya an iya manghud nga patay na an ira iroy basi diri na ini magpinakiana
Kay para liwat ha iya, patay na ini
Uy! Asya it dida! Sige, makadto kita ha sawang yana nga Sabado, malipayon niya nga baton
Ayaw nala Mano, para nala iton hit aragmot ha iskuylahan
Nuybe anyos pala ini nga iya manghod pero napaid na ini hiton ira kamutangan
Hira naman gud la iton magkaupod
Himu-i nala ako hin manugbanog, hangyo ni Dodoy
Kay maaram ka naman maghimo,
Karuyag ko hin dako nga manugbanog, iton kita la gihapon bisan hataas na hin duro iton lupad, isplikar ni Dodoy
Ada hala, sige
Buwas, kahuman tim klase ngan kahuman ko panagat
Nahuman nira an manugbanog sulod hin duha nga kulop
Ira manugbanog an nasiha ha kadam-an
Ini an pinakahataas ngan pinaka klaro ha kalangitan
Diri liwat ini masambog agi han bagakay nga ira gingamit
Mano!!! Mano!!!, guliat ni Dodoy nga natapo usa ka nagsisirom ha baybayon sugad han pagtapo han dulom han tagil-aw
Nalilisang nga ginbul-iwan anay ni Uyo an pisi han baloto
Dodoy? Kay ano nga nag aaraba ka?
Mano, sinangit an manugbanog didto hiton nga lanyog, nagbabakho nga isplikar ni Dodoy ha iya samtang natudlok ngadto han lanyog nga lubi nga sinangitan han uyasan
An ak manugbanog!, nag aaningal nga guliat hin usa liwat nga bata
Nahibalik hi Uyo ha iya kalugaringon hini nga guliat ngan sinundan hin pagsudsod niya hin usa nga buhi nga bato ha baybayon nga natatap-ukan la hin baras samtang naglalakat na hiya tipauli bitbit an magpadis nga kipay ngan usa ka dupa nga pana
Natarap niya in usa nga nylon nga higot hin usa nga manugbanog, ngan sumangit ini han tarom han iya pana
Nag araba an bata nga gintikangan han guliat
Lumunay nala ini ha baras
Iya ini gindaraon
Ayaw na pag araba Raymond, hihimuan ta nala ikaw hin manugbanog bisan pa ngani mas dako hadto, saho niya han bata
Maupay na manggud mag uyas hin dagko nga manugbanog kay waray na mga lanyog nga lubi nga sasangitan hini
Pinanngutod na ini han hangin hadto nga madulom nga kaagahon
Iya nala ginkinitaan an nahipapalid nga gutiay nga manugbanog nga iginwoworos upod han panganod ngadto ha kalangitan sugad han pagkita niya kan Dodoy han ginsasaog ini han halot nga balud upod in pipira nga mga lanyog duha katuig na an nakakalabay
Mas halu-ag na iton kalangitan
Puydi na kunta palupdan hin dagko nga manugbanug
Mas halu-ag na liwat iton baybayon
Mas haluag na iton puydi pagdarudalaganan ngan haluag na kunta iton sisikalan hiton malipayon nga guliat ni Dodoy
May pagdumot nga gin abrihan ni Uyo an waray kapuno nga balahoy ngan umatubang ha nagtatagil-aw nga lawud
Halot ka
